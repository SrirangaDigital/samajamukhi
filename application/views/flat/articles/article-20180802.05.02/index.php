<div class="container-fluid">
	<div class="row align-items-top justify-content-center kannada">
		<div class="col-md-8 article">
			<p class="date english">2<sup>nd</sup> ಆಗಸ್ಟ್ ೨೦೧೮</p>
			<h1 class="title">ಇತಿಹಾಸ ಸೇರಿದ ಕುದುರೆಮುಖ</h1>
			<h2 class="author">ಸಂಗೀತ ಶ್ರೀಕಾಂತ</h2>
			<p class="description">ಒಂದಾನೊಂದು ಕಾಲದಲ್ಲಿ ಒಂದೂರಿನಲ್ಲಿ ಎಂದು ಕತೆಯಲ್ಲಿ ಓದುತ್ತೇವಲ್ಲಾ, ಹಾಳು ಹಂಪೆ ಎಂದು ಉದಾಹರಿಸುತ್ತೇವಲ್ಲಾ ಹಾಗೆ ನನ್ನೂರು ಕುದುರೆಮುಖ ಈಗ ಒಂದು ಹಾಳೂರು</p>
			<figure class="float-md-left maxw-600"><img class="img-fluid" src="<?=PUBLIC_URL?>images/201808/0067a.jpg" /></figure>
			<p>ಊರು ಎಂಬ ಪದ ಕಿವಿಗೆ ಬಿದ್ದೊಡನೆ ನೆನಪುಗಳು ನಮ್ಮನಿಮ್ಮಿಲ್ಲಾರನ್ನು ಕರೆದೊಯ್ದು ನಿಲ್ಲಿಸುವುದು, ನಮ್ಮ ಊರು ಮತ್ತು ನಮ್ಮ ಬಾಲ್ಯಕ್ಕೆ. ಜೀವನದ ತಿರುಗಣೆಯಲ್ಲಿ ಸಿಕ್ಕ ಮಾನವನ ಬದುಕು ಎಷ್ಟೆಲ್ಲ ಊರುಕೇರಿಗಳನ್ನು ಸುತ್ತಿದರೂ, ಯಾವುದೇ ಊರಿನಲ್ಲಿ ಮನೆಮಠ, ಆಸ್ತಿಪಾಸ್ತಿ ಮಾಡಿಕೊಂಡರು ಅವನ ನೆನಪಿನ ತಂತು ಮಿಡಿಯುವುದು ನನ್ನೂರು ಎಂಬ ಮೂರಕ್ಷಕ್ಕೇ. </p>
			<p>ಸಾಮಾನ್ಯವಾಗಿ ಅಪರಿಚಿತರಿಬ್ಬರು ಭೇಟಿಯಾದ ಸಂದರ್ಭದಲ್ಲಿ ಕೇಳುವ ಮೊದಲ ಕೆಲವು ಪ್ರಶ್ನೆಗಳಲ್ಲಿ ನಿಮ್ಮೂರು ಯಾವುದು ಎಂಬುದು ಸೇರಿರುತ್ತದೆ. ದೂರದ ದೇಶರಾಜ್ಯಗಳಲ್ಲಿ, ಇಲ್ಲವೇ ದೂರದ ಪ್ರಯಾಣದಲ್ಲಿ ಯಾರಾದರೂ ನಮ್ಮೂರಿನ ಮತ್ತು ಅದರ ಸುತ್ತಮುತ್ತಲಿನ ಊರಿನ ಜನ ಸಿಕ್ಕರೆ ಏನೋ ಅವ್ಯಕ್ತ ಆನಂದ ಆಗುತ್ತದೆ. ನಮ್ಮ ನಮ್ಮ ಊರಿನೊಡನೆ ನಮಗೆ ಅವಿನಾಭಾವ ಸಂಬಂಧ ಇರುತ್ತದೆ ಎಂಬುದಕ್ಕೆ ಇವು ಸಾಕ್ಷಿ. </p>
			<p>ಮರ ಎಷ್ಟು ಎತ್ತರಕ್ಕೆ ಬೆಳೆದರೂ ಅದರ ಬಲವಿರುವುದು, ಬೆಳವಣಿಗೆಯ ಜೀವಸತ್ವ ಇರುವುದು ಎಲ್ಲವೂ ಬೇರುಗಳಿಂದಲೇ ಅಲ್ಲವೇ? ಹಾಗೆಯೇ ಮನುಷ್ಯನೂ ಕೂಡ, ತನಗೆ ಗೊತ್ತಿದ್ದೊ ಗೊತ್ತಿಲ್ಲದೆಯೋ ತನ್ನ ನೈತಿಕ, ಸಾಂಸ್ಕೃತಿಕ ಬೆಳವಣಿಗೆಗೆ ಪೂರಕವಾದ ಸಾಕಷ್ಟು ಅಂಶಗಳನ್ನು ತನ್ನೂರಿನಿಂದಲೇ ಪಡೆದಿರುತ್ತಾನೆ. </p>
			<p>ಅನೇಕ ಲೇಖಕರ ಬರಹಗಳನ್ನು ಒಮ್ಮೆ ಗಮನಿಸಿ ನೋಡಿ. ಬರಹದ ಲೋಕದಲ್ಲಿ ಅದೆಷ್ಟೋ ವರ್ಷಗಳಿಂದ ಇದ್ದರೂ, ಪ್ರಪಂಚದ ಅದೆಷ್ಟೋ ಊರುಕೇರಿ ನಗರಗಳನ್ನು ಸುತ್ತಿ ಬಂದಿದ್ದರೂ ನನ್ನೂರು ಎಂಬ ಕಡುಮೋಹ ಎಂದೂ ಬಿಟ್ಟು ಹೋಗುವುದಿಲ್ಲ (ಕೆಲವೊಂದು ಅಪವಾದಗಳನ್ನು ಹೊರತು ಪಡಿಸಿ). </p>
			<p>ಇಂತಹ ಸೂಕ್ಷ್ಮ ಸಂವೇದನೆಯ ವಿಷಯದಲ್ಲಿ ಮದುವೆಯಾಗಿ ಗಂಡನ ಮನೆಗೆ ಹೋಗುವ ಹೆಣ್ಣು ಮಕ್ಕಳ ತವರೂರ ಮೋಹ ಇತರರಿಗಿಂತ ಒಂದು ಹೆಜ್ಜೆ ಮುಂದೆಯೇ ಎನ್ನುವುದು ಸರಿಯಷ್ಟೇ. ಸುಮ್ಮನೆ ಒಮ್ಮೆ ಹಣ್ಣುಹಣ್ಣು ಮುದುಕಿಯೊಬ್ಬಳನ್ನು ನಿನ್ನೂರು ಯಾವುದೆಂದು ಕೇಳಿ ನೋಡಿ. ಅವಳು ಮೊದಲು ಹೇಳುವುದೇ ತನ್ನ ಬಾಲ್ಯದ/ತವರೂರಿನ ಹೆಸರನ್ನು. ಎಷ್ಟೋ ಬಾರಿ ಇದನ್ನೆಲ್ಲ ನೋಡಿ ಆಶ್ಚರ್ಯ ಪಟ್ಟಿದ್ದೇನೆ ನಾನು. ಈ ನನ್ನೂರು ಎಂಬುದು ಏಕೆ ಇಷ್ಟೊಂದು ಪ್ರಾಶಸ್ತ್ಯ ಪಡೆಯುತ್ತದೆ? </p>
			<p>ಒಂದಾನೊಂದು ಕಾಲದಲ್ಲಿ ಒಂದೂರಿನಲ್ಲಿ ಎಂದು ಕತೆಯಲ್ಲಿ ಓದುತ್ತೇವಲ್ಲಾ/ಹೇಳುತ್ತೇವಲ್ಲಾ ಹಾಗೆ, ಹಾಳು ಹಂಪೆ ಎಂದು ಉದಾಹರಿಸುತ್ತೇವಲ್ಲಾ ಹಾಗೆ ನನ್ನೂರು ಕುದುರೆಮುಖ ಈಗ ಒಂದು ಹಾಳೂರು. ಆಹ್ಲಾದಕರ ವಾತಾವರಣದಿಂದ ಅಲ್ಲಿ ವಾಸಿಸುವವರ, ಪ್ರವಾಸಿಗರ, ಚಾರಣಿಗರ ಮನಸೂರೆಗೊಳ್ಳಬೇಕಾಗಿದ್ದ ನನ್ನೂರು ಕೆಲವೇ ವರ್ಷಗಳಲ್ಲಿ ಇತಿಹಾಸದ ಪುಟ ಸೇರುವುದರಲ್ಲಿ ಅನುಮಾನವೇ ಇಲ್ಲ. </p>
			<div class="inlay float-md-right maxw-300">
				<p>ಬರಿ ಪ್ರಕೃತಿ ಸೌಂದರ್ಯದಿಂದಷ್ಟೇ ನನ್ನೂರು ಪ್ರಸಿದ್ಧಿಯಲ್ಲ. ಬದಲಿಗೆ ಕಲೆ, ಸಂಸ್ಕೃತಿ, ಭಾಷಾ ವೈವಿಧ್ಯ ವಿಷಯದಲ್ಲೂ ಬೇರೆ ಊರು/ನಗರಗಳಿಂದ ಭಿನ್ನವಾಗಿಯೇ ಇತ್ತು. ಇದು ಒಂದು ಟೌನ್ ಶಿಪ್ ಆಗಿದ್ದರಿಂದ ಭದ್ರತೆಯ ದೃಷ್ಟಿಯಿಂದಲೂ ಉತ್ತಮವಾಗಿತ್ತು. ಬಾಲ್ಯದ ದಿನಗಳಲ್ಲಿ ನಾವು ಯಾವುದೇ ಭಯವಿಲ್ಲದೆ ಇಡೀ ಊರೆಲ್ಲಾ ಸುತ್ತಿಕೊಂಡು ಬರುತ್ತಿದ್ದೆವು. ಆದರೆ ಈಗಿನ ಕಾಲದ ಮಕ್ಕಳಿಗೆ ಅ ಭಾಗ್ಯವೇ ಇಲ್ಲ.</p>
			</div>
			<p>ಬಹುಶಃ ನೂರಿನ್ನೂರು ವರ್ಷಗಳ ನಂತರ ಯಾರಾದರೂ ಇತಿಹಾಸದ ಸಂಶೋದಕರು ನನ್ನೂರಿನ ಈ ದಟ್ಟ ಕಾನನದ ನಡುವೆ ಬಂದಾಗ ಇಲ್ಲಿ ಒಂದು ನಗರ ಇತ್ತು, ಕೆಲವು ಕಾಲ ಮಾನವರ ವಾಸಸ್ಥಳವಾಗಿತ್ತು ಎಂದು ಸಂಶೋಧಿಸಿ ಬರೆಯುತ್ತಾರೇನೊ. ನಾನು ಹುಟ್ಟಿ, ಓದಿ, ಆಡಿ, ಹಾಡಿ ಬೆಳೆದ ಊರು ಇತಿಹಾಸದ ಭಾಗವಾಗುವುದು ಖುಷಿಯೇ ಆದರೂ, ನಮ್ಮ ಕಣ್ಣ ಮುಂದೆಯೇ ನಾವು ಬೆಳೆದ, ನಮ್ಮ ಬೆಳವಣಿಗೆ ಸಹಾಯಕವಾದ ಊರು ಹೀಗೆ ನಶಿಸುವುದು ನಿಜವಾಗಿಯೂ ಅತ್ಯಂತ ದುಃಖದ ಸಂಗತಿಯೆ ಸರಿ. ಅದರಲ್ಲೂ ನನ್ನಂತಹ ಹುಟ್ಟೂರಿನ ಕಡುಮೋಹಿಗೆ ಇದು ಭರಿಸಲಾಗದ ದುಃಖ. </p>
			<p>ಪಶ್ಚಿಮ ಘಟ್ಟದ ನಿತ್ಯಹರಿದ್ವರ್ಣದ, ಸಹ್ಯಾದ್ರಿ ಗಿರಿಶಿಖರದ ಮಧ್ಯೆ ಇರುವ ನನ್ನೂರು ಪ್ರಕೃತಿಪ್ರಿಯರ, ಚಾರಣಿಗರ ಮೊದಲ ಅದ್ಯತೆಯ ಊರು ಎಂಬುದು ನನಗೀಗಲೂ ಬಹಳ ಹೆಮ್ಮೆಯ ವಿಷಯ. ನಾನು ಕಂಡಂತೆ ನನ್ನೂರು ಕುದುರೆಮುಖ ಎಂದು ಹೇಳಿದ ತಕ್ಷಣ ಬಹಳಷ್ಟು ಜನ, ‘ಓ ನೀವು ಅ ಊರಿನವರಾ? ಧರಣಿಯ ಮೇಲಿನ ಸ್ವರ್ಗದ ಊರವರು ನೀವು’ ಎಂದು ಕಣ್ಣಲ್ಲಿ ಮಿಂಚನ್ನು ತುಳುಕಿಸುತ್ತಾರೆ. ಇನ್ನು ಅಲ್ಲೇ ಬಾಲ್ಯ, ಯೌವನ ಕಳೆದ ನನಗೆ ಇನ್ನಿಲ್ಲದ ಪುಳಕ, ಸಂತಸ ಉಂಟಾಗುತ್ತದೆ. </p>
			<p>ಬಹಳಷ್ಟು ಟಾಲಿವುಡ್, ಬಾಲಿವುಡ್, ಸ್ಯಾಂಡಲ್ ಉಡ್ ಚಲನಚಿತ್ರಗಳಲ್ಲಿ ನನ್ನೂರಿನ ಸೊಬಗು ಸೌಂದರ್ಯದಿಂದ ಕಂಗೊಳಿಸುವ ಗಿರಿಶಿಖರಗಳನ್ನು ತೋರಿಸುವಾಗ ಅದನ್ನು ನನ್ನ ಗಂಡ/ಮಕ್ಕಳು, ಗೆಳೆಯ/ ಗೆಳತಿಯರಿಗೆ ವಿವರಿಸುತ್ತಾ ನನಗೆ ಅವ್ಯಕ್ತ ಆನಂದ ಆಗುತ್ತದೆ. ಒಂದು ಕಾಲದಲ್ಲಿ ಕರ್ನಾಟಕದಲ್ಲಿಯೇ ಅತಿಹೆಚ್ಚು ಮಳೆಬೀಳುತಿದ್ದ ಸಮಯದಲ್ಲಿ ನಮ್ಮೂರಲ್ಲಿ ನಾವು ಶಾಲೆಗೆ ನಡೆದು/ನೆನೆದು ಹೋಗುವುದರಲ್ಲೇ ಒಂದು ಸಂಭ್ರಮವಿರುತ್ತಿತ್ತು. ಇಂದು ನಗರದ ಮಕ್ಕಳು ಇರಲಿ, ಹಳ್ಳಿಯ ಮಕ್ಕಳು ಕೂಡ ಸಣ್ಣಸಣ್ಣ ಮಳೆಗೂ, ಹೆಚ್ಚೆಂದರೆ ಒಂದೆರಡು ವಾರಗಳಷ್ಟು ಮಾತ್ರ ಸುರಿಯುವ ಮಳೆಗೂ ಹೆದರುವುದನ್ನು ಕಾಣುತ್ತೇವೆ. ಇನ್ನು ಮಲೆನಾಡ ಮಳೆಯ ಆರ್ಭಟ ಕಾಣದ ಸುದ್ದಿವಾಹಿನಿಗಳಂತೂ ಸಾಧಾರಣ ಮಳೆಯನ್ನು ಪ್ರಳಂiÀi, ಪ್ರವಾಹ, ಹಾವಳಿ ಎಂದು ಬಣ್ಣಿಸಿ ನಗರಗಳ ನೋಡುಗರನ್ನು ಬೆಚ್ಚಿಬೀಳೀಸುತ್ತಾರೆ. ಪ್ರಕೃತಿ ಸೌಂದರ್ಯ ಸವಿಯಲು ಬಾರದ ಅವರನ್ನು ನೋಡಿದಾಗಲೆಲ್ಲ ಮನಸ್ಸು ಖೇದಗೊಳ್ಳುತ್ತದೆ. ನನ್ನ ಬಾಲ್ಯದಲ್ಲಿ ನಿರಂತರವಾಗಿ ಮೂರುನಾಲ್ಕು ತಿಂಗಳು ಸುರಿಯುತ್ತಿದ್ದ ಮಳೆಯ ಸೊಬಗೇ ಬೇರೆಯಾಗಿರುತ್ತಿತ್ತು. ಈಗಲೂ, ನಾನು ಎಲ್ಲೇ ಇದ್ದರೂ ಮಳೆ ಬೀಳಲು ಶುರುವಾದ ತಕ್ಷಣ ನನ್ನ ಮನಸ್ಸು ಹೋಗಿ ನಿಲ್ಲುವುದು ನನ್ನೂರಿನ ಗಲ್ಲಿಗೇನೇ. </p>
			<p>ಹೇಮಂತ ಋತುವಿನ ಆಗಮನವಂತೂ, ಅದೆಷ್ಟು ಆಹ್ಲಾದಕರವಾಗಿರುತ್ತಿತ್ತು ಎಂದರೆ ಅದರ ವರ್ಣನೆಗೆ ಪದಗಳೇ ಸಿಗುತ್ತಿಲ್ಲ. ನನ್ನೂರಿನ ಸುತ್ತಮುತ್ತಾ ಇರುವ ಶಿಖರಗಳ ಮೇಲೆ ಮಂಜಿನ ಮುಸುಕು ಸಿಂಗಾರಗೊಂಡ ನವ ವಧುವಿನ ಮೇಲ್ಮುಸುಕಿನ ತರ ಕಾಣುತಿತ್ತು. ಎಳೆ ಬಿಸಿಲ ರಶ್ಮಿಗೆ ಮಂಜು ನಿಧಾನವಾಗಿ ಕರಗಿ ಮೇಲೇರುವುದನ್ನು ಕಣ್ಣು ತುಂಬಿಸಿಕೊಳ್ಳುವುದೇ ಒಂದು ಸೌಭಾಗ್ಯ. ಬಿಸಿಬಿಸಿ ಕಾಫಿಯಿಂದ ಏಳುವ ಹಬೆಯಂತೆ ನಿಧಾನವಾಗಿ ಮೇಲೇರಿ ಅಂಬರದಲ್ಲಿ ಲೀನವಾಗುವಾಗ ಯಾವುದೊ ಚಿತ್ರಕಾರ ಮೋಡಗಳಿಂದಲೇ ಚಿತ್ರ ಬಿಡಿಸುತ್ತಿರುವಂತೆ ಭಾಸವಾಗುತ್ತದೆ. </p>
			<p>ಬರಿ ಪ್ರಕೃತಿ ಸೌಂದರ್ಯದಿಂದಷ್ಟೇ ನನ್ನೂರು ಪ್ರಸಿದ್ಧಿಯಲ್ಲ. ಬದಲಿಗೆ ಕಲೆ, ಸಂಸ್ಕೃತಿ, ಭಾಷಾ ವೈವಿಧ್ಯ ವಿಷಯದಲ್ಲೂ ಬೇರೆ ಊರು/ನಗರಗಳಿಂದ ಭಿನ್ನವಾಗಿಯೇ ಇತ್ತು. ಇದು ಒಂದು ಟೌನ್ ಶಿಪ್ ಆಗಿದ್ದರಿಂದ ಭದ್ರತೆಯ ದೃಷ್ಟಿಯಿಂದಲೂ ಉತ್ತಮವಾಗಿತ್ತು. ಬಾಲ್ಯದ ದಿನಗಳಲ್ಲಿ ನಾವು ಯಾವುದೇ ಭಯವಿಲ್ಲದೆ ಇಡೀ ಊರೆಲ್ಲಾ ಸುತ್ತಿಕೊಂಡು ಬರುತ್ತಿದ್ದೆವು. ಆದರೆ ಈಗಿನ ಕಾಲದ ಮಕ್ಕಳಿಗೆ ಅ ಭಾಗ್ಯವೇ ಇಲ್ಲ. </p>
			<p>ವಿಭಿನ್ನತೆಯಲ್ಲಿ ಏಕತೆಯೆಂಬುದು ನಮ್ಮ ಭಾರತದ ವೈಶಿಷ್ಟ್ಯ. ಸಾಮಾನ್ಯವಾಗಿ ಅಂತಹ ವಿವಿಧತೆಯನ್ನು ಕಾಣಲು ನಾವು ಬೇರೆಬೇರೆ ರಾಜ್ಯಗಳಿಗೆ ಭೇಟಿ ನೀಡಬೇಕಾಗುತ್ತದೆ. ಆದರೆ ನಮಗೆ ಅದರ ಅವಶ್ಯಕತೆಯೇ ಇರಲಿಲ್ಲ. ಏಕೆಂದರೆ ನಾವಿದ್ದ ಪ್ರದೇಶದಲ್ಲಿ ವಿವಿಧ ರಾಜ್ಯದ, ವಿವಿಧ ಸಂಸ್ಕೃತಿಯ ಜನರು ಸಹಬಾಳ್ವೆಯಿಂದ ವಾಸಿಸುತ್ತಿದ್ದೆವು. ಓಣಂ, ದುರ್ಗಾಪೂಜೆ, ಗಣೇಶ ಚತುರ್ಥಿ, ಸ್ವಾತಂತ್ರ್ಯ ದಿನಾಚರಣೆ, ಗಣರಾಜ್ಯೋತ್ಸವ, ಇವಿಷ್ಟೇ ಅಲ್ಲದೇ ಮೋಹರಂ, ಕ್ರಿಸ್ಮಸ್ ಹೀಗೆ ವಿವಿಧ ಹಬ್ಬಗಳನ್ನು ಹಿಂದೂ, ಮುಸ್ಲಿಂ, ಜೈನ, ಸಿಕ್ ಎಂಬ ಭೇದಭಾವವಿಲ್ಲದೆ ಒಟ್ಟಿಗೆ ಸಾರ್ವಜನಿಕವಾಗಿ ಆಚರಿಸುತ್ತಿದ್ದೆವು. ಬಹುಶಃ ಇಂತಹ ಸಾಮಾರಸ್ಯವನ್ನು ಇನ್ನೇಲ್ಲೂ ಕಾಣಲು ಸಾಧ್ಯವಿಲ್ಲವೇನೊ? ನನ್ನೂರಿನಲ್ಲಿ ವಿವಿಧ ರಾಜ್ಯಗಳ ಜನರು ಇದ್ದರು ಎಂದು ಹೇಳಿದೆ. ಅವರು ಖುಷಿಖುಷಿಯಿಂದ ಕನ್ನಡ ರಾಜ್ಯೋತ್ಸವದಲ್ಲಿ ಭಾಗವಹಿಸುತ್ತಿದ್ದನ್ನು ನೆನಪಿಸಿಕೊಂಡು ನನಗೆ ಈಗಲೂ ಹೆಮ್ಮೆ ಎನಿಸುತ್ತದೆ. </p>
			<p>ಇಂದು ಕುದುರೆಮುಖದಲ್ಲಿ ನಡೆಸಲಾಗುತ್ತಿದ್ದ ಗಣಿಗಾರಿಕೆ ಸ್ಥಗಿತಕೊಂಡು ಅಲ್ಲಿ ವಾಸವಿದ್ದ ಬಹುತೇಕ ಕುಟುಂಬಗಳು ದೇಶದ ವಿವಿಧೆಡೆ ವಲಸೆ ಹೋಗಿವೆ. ಆದರೂ ಎಲ್ಲೇ ಸಿಕ್ಕರೂ ಅದೇ ಪ್ರೀತಿ, ಆತ್ಮೀಯತೆಯಿಂದ ಮಾತನಾಡಿಸುವುದನ್ನು ನೋಡಿದಾಗ ನನ್ನೂರಿನ ಜನರ ಬಗ್ಗೆ ಬಹಳ ಅಭಿಮಾನ ಮೂಡುತ್ತದೆ. </p>
			<p>ಮತ್ತೊಂದು ಜನ್ಮವೆಂಬುದು ಇದ್ದರೆ ನನ್ನೂರಿನಲ್ಲಿ, ಕೊನೆಯಪಕ್ಷ ಒಂದು ಹಣ್ಣಿನ ಮರವಾಗಿ ಹುಟ್ಟಿ ಹಕ್ಕಿಪಕ್ಷಿಗಳಿಗೆ ಆಹಾರ, ನೆಲೆ ಕಲ್ಪಿಸಬೇಕು ಎಂಬುದೇ ನನ್ನ ಆಸೆ. </p>
			<p>ಲೇಖಕರು ಮೈಸೂರು ವಿಶ್ವವಿದ್ಯಾಲದಿಂದ ಸಮಾಜಶಾಸ್ತ್ರ ವಿಷಯದಲ್ಲಿ ಸ್ನಾತಕೋತ್ತರ ಪದವಿ ಪಡೆದಿದ್ದಾರೆ. ಕುದುರೆಮುಖ ಹುಟ್ಟೂರು. ಪ್ರಸ್ತುತ ಹಾಸನ ನಿವಾಸಿ. ಸಮಾಜ ಸೇವೆ, ಓದು, ಬರವಣಿಗೆ ಹವ್ಯಾಸ. ಹಾಸನದ ‘ನಾಟ್ಯಕಲಾ ನಿವಾಸ್ ಶಾಲೆಯ ಆಡಳಿತಮಂಡಳಿ ಸದಸ್ಯರಾಗಿ ಕಾರ್ಯನಿರ್ವಹಣೆ. </p>
		</div>
		<?php require_once(PHY_FLAT_URL . 'article-lists/samskriti.php'); ?>
	</div>
</div>

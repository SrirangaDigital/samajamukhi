<div class="container-fluid">
	<div class="row align-items-top justify-content-center kannada">
		<div class="col-md-8 article">
			<p class="date english">2<sup>nd</sup> ಜನವ ೨೦೧೮</p>
			<h1 class="title">ಧಾರ್ಮಿಕ ಸಮುದಾಯಗಳು ಹೇಗೆ ಹುಟ್ಟುತ್ತವೆ?</h1>
			<h2 class="author">&#x2014; ಪೃಥ್ವಿ</h2>
			<p>ಅತ್ಯಂತ ಪ್ರಾಥಮಿಕ ಮಟ್ಟದಲ್ಲಿ ಲಿಂಗಾಯತ ಮತ್ತು ವೀರಶೈವ ವಿವಾದದ ಕೇಂದ್ರದಲ್ಲಿರುವ ಸರಳ ಪ್ರಶ್ನೆಯಿದು: ಧಾರ್ಮಿಕ ಸಮುದಾಯಗಳು ಹೇಗೆ ಅಸ್ತಿತ್ವಕ್ಕೆ ಬರುತ್ತವೆ?</p>
			<p>ಗಮನಿಸಿ. ನನ್ನ ಪ್ರಶ್ನೆ ಕೇವಲ ಪ್ರಾರಂಭಕ್ಕೆ ಸಂಬಂಧಿಸಿದ್ದು ಮಾತ್ರವಲ್ಲ. ಬದಲಿಗೆ ಒಂದು ಧಾರ್ಮಿಕ ಸಮುದಾಯವು ತನ್ನ ಮುಖ್ಯ ತತ್ವಗಳು, ನಂಬಿಕೆಗಳು ಮತ್ತು ಆಚರಣೆಗಳನ್ನು ಹೇಗೆ ರೂಪಿಸಿಕೊಳ್ಳುತ್ತದೆ ಹಾಗೂ ಅದಕ್ಕೆ ವ್ಯಾಪಕ ಜನಬೆಂಬಲ ಯಾವಾಗ ಮತ್ತು ಏಕೆ ದೊರಕುತ್ತದೆ ಎನ್ನುವುದು ನಾವು ಗಮನ ಹರಿಸಬೇಕಿರುವ ವಿಷಯ. ಕಳೆದ ಆರು ತಿಂಗಳುಗಳ ಚರ್ಚೆಗಳಲ್ಲಿ, ಹಲವಾರು ವಿವರಗಳ ಬಗ್ಗೆ ಸುದೀರ್ಘವಾದ ಚರ್ಚೆಯಾಗಿದೆ. ಇದರಲ್ಲಿ ನಂಬಿಕೆಗಳು ಮತ್ತು ಆಚರಣೆಗಳ ಬಗ್ಗೆ, ತತ್ವಗಳ ಕುರಿತಾಗಿ, ವಚನಗಳು ಮತ್ತು ಶೈವ ಕಾವ್ಯಗಳ ಬಗ್ಗೆಯೆಲ್ಲ ಪ್ರಶ್ನೆಗಳನ್ನು ಎತ್ತಲಾಗಿದೆ. ಆದರೆ ಮೇಲಿನ ಪ್ರಶ್ನೆಯನ್ನು ಎರಡೂ ಗುಂಪಿನವರು ಸಮರ್ಥವಾಗಿ ಎದುರಿಸಿದ್ದಾರೆ, ಉತ್ತರವನ್ನು ನೀಡಿದ್ದಾರೆ ಎನ್ನಿಸುತ್ತಿಲ್ಲ.</p>
			<p>ನನ್ನ ಮಾತುಗಳು ಸ್ಪಷ್ಟವಾಗಲು ಲಿಂಗಾಯತ ಪಕ್ಷದವರು ನೀಡುವ ವಿವರಣೆಯನ್ನು ಪರಿಗಣಿಸಿ. ಇಲ್ಲಿ ಸಮುದಾಯದ ಪ್ರಾರಂಭದ ಪ್ರಶ್ನೆಯನ್ನು ಬಹಳ ಸರಳ ಕಥನದ ಮೂಲಕ ವಿವರಿಸಲಾಗುತ್ತಿದೆ. ಈ ಕಥನದ ಕೇಂದ್ರದಲ್ಲಿ ಒಬ್ಬ ವರ್ಚಸ್ವಿ ನಾಯಕ, ಬಸವಣ್ಣ, ಮತ್ತು ಆತನ ಜೊತೆಗಿನ ವಚನಕಾರರು ಕಲ್ಯಾಣನಗರದಲ್ಲಿ ಹೊಸ ಅಲೆಯನ್ನು ಎಬ್ಬಿಸಿದರು, ಅ ಮೂಲಕ ಸಾಮಾಜಿಕ ಆಂದೋಲನವೊಂದನ್ನು ಪ್ರಾರಂಭಿಸಿದರು. ಲಿಂಗಾಯತರ ಎಲ್ಲ ತತ್ವಗಳು, ನಂಬಿಕೆಗಳು ಮತ್ತು ಅಚರಣೆಗಳು 1150&#x2014;60ರ ದಶಕಗಳಲ್ಲಿಯೇ ನಡೆದವು ಎನ್ನುವ ಕಲ್ಪನೆ ಈ ಐತಿಹಾಸಿಕ ಕಥನದ ಹಿಂದಿದೆ.</p>
			<p>ಇದೇ ರೀತಿಯಲ್ಲಿ ವೀರಶೈವ ಪಕ್ಷದವರು ಮುಂದಿಡುವ ವಿವರಣೆಯನ್ನು ಗಮನಿಸಿ. ಹಿರಿಯ ವಿದ್ವಾಂಸರಾದ ಪ್ರೊ. ಚಿದಾನಂದಮೂರ್ತಿಯವರ ಪ್ರಕಾರ ವೀರಶೈವ ಯಾವಾಗ ಸ್ಥಾಪಿತವಾಯಿತು ಎನ್ನುವುದು ತಿಳಿದಿಲ್ಲ. ಹಿಂದೂ ಧರ್ಮದಂತೆ ವೀರಶೈವವೂ ಅನಾದಿ ಎನ್ನುತ್ತಾರೆ. ವೀರಶೈವದ ದರ್ಶನಗಳು ಬಸವಣ್ಣವನರಿಗಿಂತ ಮೊದಲೆ ಲಭ್ಯವಿದ್ದವು. ಅವುಗಳನ್ನು ಬಳಸಿ ಬಸವಣ್ಣ ಒಬ್ಬ ಆನ್ವಯಿಕ ವಿಜ್ಞಾನಿಯಂತೆ ಜನರಿಗೆ ಅಗತ್ಯವಾಗಿದ್ದ ವಿಶ್ಲೇಷಣೆಯನ್ನು, ಆಚರಣೆಗಳನ್ನು ರೂಪಿಸಿದರು ಎನ್ನುವ ವಿವರಣೆಯನ್ನು ಚಿದಾನಂದಮೂರ್ತಿಯವರು ಮುಂದಿಡುತ್ತಾರೆ.</p>
			<p>ಐತಿಹಾಸಿಕ ವಾಸ್ತವ ಮತ್ತಷ್ಟು ಸಂಕೀರ್ಣವಾದುದು ಮತ್ತು ಅಸ್ಪಷ್ಟವಾದುದು ಎನ್ನುವುದು ನನ್ನ ಸಲ್ಲಿಕೆ. ಸಾಮಾನ್ಯವಾಗಿ ಧಾರ್ಮಿಕ ಸಮುದಾಯಗಳು ಅಸ್ತಿತ್ವಕ್ಕೆ ಬರುವುದು ವರ್ಚಸ್ವಿ ಗುರು ಅಥವಾ ನಾಯಕನೊಬ್ಬನ ಬೋಧನೆಯ ಮೂಲಕ ಮಾತ್ರವಲ್ಲ. ಜಗತ್ತಿನ ಪ್ರಮುಖ ಧರ್ಮಗಳು ಜನಬೆಂಬಲವನ್ನು ಹೇಗೆ ಗಳಿಸಿದವು ಎನ್ನುವುದನ್ನು ಅಭ್ಯಸಿಸಿದರೆ ಎರಡು ಮುಖ್ಯ ಆಯಾಮಗಳು ನಮಗೆ ಗೋಚರಿಸುತ್ತವೆ. ಆ ಎರಡು ಆಯಾಮಗಳನ್ನು ನಿಮ್ಮ ಮುಂದಿಡುವ ಉದ್ದೇಶವೇನೆಂದರೆ ಇವುಗಳ ಹಿನ್ನೆಲೆಯಲ್ಲಿ ಧಾರ್ಮಿಕ ಸಮುದಾಯಗಳ ಇತಿಹಾಸವನ್ನು ಹೇಗೆ ಗ್ರಹಿಸಬೇಕು ಎಂದು ಓದುಗರೆ ತೀರ್ಮಾನಿಸಬಹುದು ಎನ್ನುವುದು.</p>
			<p>ಧಾರ್ಮಿಕ ಸಮುದಾಯಗಳ ಪ್ರಾರಂಭದಲ್ಲಿ ಒಬ್ಬ ವರ್ಚಸ್ವಿ ಗುರು ಅಥವಾ ಜ್ಞಾನೋದಯವಾದ ವ್ಯಕ್ತಿಯೊಬ್ಬನಿರುತ್ತಾನೆ ಎನ್ನುವುದು ನಿಜವೆ. ವರ್ಧಮಾನ ಮಹಾವೀರ, ಗೌತಮ ಬುದ್ಧ, ಯೇಸು ಕ್ರಿಸ್ತ ಮತ್ತು ಪ್ರವಾದಿ ಮಹಮ್ಮದ್ ಅಂತಹ ಉದಾಹರಣೆಗಳು. ಇದೇ ರೀತಿಯಲ್ಲಿ ಬಸವಣ್ಣ ಮತ್ತು ಅಲ್ಲಮರನ್ನು ಲಿಂಗಾಯತ ಮತ್ತು ವೀರಶೈವಗಳ ಕೇಂದ್ರದಲ್ಲಿರುವ ವರ್ಚಸ್ವಿ ವ್ಯಕ್ತಿಗಳೆಂದರೆ ಅದು ಸಹ ಸರಿಯೇ. ಆದರೆ ಜೈನ, ಬೌದ್ಧ, ಕ್ರಿಶ್ಚಿಯಾನಿಟಿ ಮತ್ತು ಇಸ್ಲಾಮ್‍ಗಳ ತುಲನಾತ್ಮಕ ಇತಿಹಾಸವನ್ನು ನೋಡಿದಾಗ ಒಂದು ಅಂಶ ಸ್ಪಷ್ಟವಾಗುತ್ತದೆ. ಅದೇನೆಂದರೆ ವರ್ಚಸ್ವಿ ಗುರುವಿನ ಬೋಧನೆಯಿಂದಲೇ ಸಮುದಾಯದ ಅಸ್ತಿತ್ವ ಪ್ರಾರಂಭವಾಗುವುದಿಲ್ಲ. ಲಿಂಗಾಯತ &#x2014; ವೀರಶೈವವೂ ಸೇರಿದಂತೆ ನಾವು ಇಲ್ಲಿ ನೋಡುತ್ತಿರುವ ಎಲ್ಲ ಉದಾಹರಣೆಗಳಲ್ಲಿಯೂ ಧರ್ಮಸ್ಥಾಪಕನ ಬೋಧನೆಯನ್ನು ವ್ಯವಸ್ಥಿತವಾಗಿ ಸಂಗ್ರಹಿಸಿ, ಕ್ರೋಡೀಕರಿಸುವ ಪ್ರಕ್ರಿಯೆಯೇ ಧಾರ್ಮಿಕ ಸಮುದಾಯಗಳು ತಮ್ಮನ್ನು ತಾವು ಕಟ್ಟಿಕೊಳ್ಳುವ ಸಂದರ್ಭ. ಸಾಮಾನ್ಯವಾಗಿ ಬೋಧನೆಗಳು ಪ್ರವಚನಗಳಾಗಿ ದೊರಕುತ್ತವೆಯೇ ಹೊರತು, ಲಿಖಿತ ಪಠ್ಯವೊಂದರ ರೂಪದಲ್ಲಲ್ಲ. ಈ ಬೋಧನೆಗಳು ದೇವಮೂಲಗಳಿಂದ ಬಂದಿರಬಹುದು, ಜ್ಞಾನೋದಯದ ರೂಪದಲ್ಲಿ ಧರ್ಮಸ್ಥಾಪಕನಿಗೆ ಅರಿವಾಗಿರಬಹುದು ಹಾಗೂ ಅವುಗಳು ಅನುಯಾಯಿಗಳ ದೃಷ್ಟಿಯಲ್ಲಿ ಪರಿಪೂರ್ಣವೂ ಆಗಿರಬಹುದು. ಆದರೆ ಅವುಗಳು ಮೊದಲು ಅನಾವರಣಗೊಳ್ಳುವುದು ಮೌಖಿಕ ರೂಪದಲ್ಲಿ. ಧರ್ಮಸ್ಥಾಪಕನ ಮೃತ್ಯುವಿನ ನಂತರ ನಾವು ಇಂದು ಧರ್ಮಗ್ರಂಥವೆಂದು ಪರಿಗಣಿಸುವ ರೂಪದಲ್ಲಿ ನಮಗೆ ದೊರೆಯಲಾರಂಭಿಸುತ್ತವೆ. ಇದು ನಾವು ಗುರುತಿಸಬೇಕಿರುವ ಮೊದಲ ಆಯಾಮ.</p>
			<p>ಇದಕ್ಕೆ ಉದಾಹರಣೆಯಾಗಿ ನಾವು ಇಲ್ಲಿ ಹೆಸರಿಸುವ ಎಲ್ಲ ಧರ್ಮಗಳನ್ನೂ ಪರೀಕ್ಷಿಸಬಹುದು. ಉದಾಹರಣೆಗೆ ಬೌದ್ಧಧರ್ಮವನ್ನು ಪರಿಗಣಿಸಿ. ಗೌತಮ ಬುದ್ಧನ ಪರಿನಿರ್ವಾಣದ ನಂತರ ಆತನ ಶಿಷ್ಯರೆಲ್ಲರೂ ಸುಮಾರು ಕ್ರಿ.ಪೂ. 5ನೆಯ ಶತಮಾನದ ಪ್ರಾರಂಭದಲ್ಲಿ ಸೇರಿ ಅವನ ಬೋಧನೆಗಳನ್ನು ಕ್ರೋಡೀಕರಿಸುವ ಕೆಲಸವನ್ನು ಕೈಗೆತ್ತಿಕೊಂಡರು. ಬುದ್ಧನ ಬೋಧನೆಗಳನ್ನು ಮತ್ತು ಸಂಘದ ನಿಯಮಗಳ ಕ್ರೋಡೀಕರಣ ಮತ್ತು ಸ್ಪಷ್ಟೀಕರಣಗಳು ನಡೆದವು. ಆದರೆ ಈ ಕ್ರೋಡೀಕರಣ ಕಾರ್ಯವು ಮೊದಲಿನೆಯ ಬೌದ್ಧ ಕೌನ್ಸಿಲ್‍ನ ನಂತರ ಮುಗಿಯಲಿಲ್ಲ. ಮುಂದೆ ಕನಿಷ್ಠ ಇನ್ನೆರಡು ಮಹಾಕೌನ್ಸಿಲ್‍ಗಳು ನಡೆದವು. ಇವುಗಳಲ್ಲಿ ಅಜಾತಶತ್ರು, ಅಶೋಕ ಮತ್ತು ಕಾನಿಷ್ಕರು ಸಕ್ರಿಯವಾಗಿ ಪಾಲ್ಗೊಂಡಿದ್ದರು ಎನ್ನುವುದು ಇಲ್ಲಿ ಗಮನಾರ್ಹ.</p>
			<div class="inlay">
				<h3>ವೀರಶೈವ&#x2014;ಲಿಂಗಾಯತ ವಿವಾದದ ಕುರಿತಾಗಿ ಇಂಗ್ಲೀಷಿನಲ್ಲಿ ಬಂದಿರುವ ಮುಖ್ಯ ಲೇಖನಗಳು</h3>
				<p><strong>ಪ್ರತಾಪ್‍ಭಾನು ಮೆಹ್ತಾ</strong></p>
				<p>ಲಿಂಗಾಯತ್ ಲೀಪ್ ಆಫ಼್ ಫೇ಼ತ್, ಇಂಡಿಯನ್ ಎಕ್ಸ್‌ಪ್ರೆಸ್, ಅಕ್ಟೋಬರ್ 3, 2017</p>
				<p><strong>ಗೌರಿ ಲಂಕೇಶ್</strong></p>
				<p>ಮೇಕಿಂಗ್ ಸೆನ್ಸ್ ಆಫ಼್ ದ ವೀರಶೈವ ವರ್ಸಸ್ ಲಿಂಗಾಯತ್ ಡಿಬೇಟ್, ವೈರ್, ಸೆಪ್ಟಂಬರ್ 5, 2017</p>
				<p><strong>ಪೃಥ್ವಿ ದತ್ತ ಚಂದ್ರ ಶೋಭಿ</strong></p>
				<p>ಹೂಸ್ ಹಿಸ್ಟರಿ: ವಾಟ್ ಹ್ಯಾಸ್ ದ ಲಿಂಗಾಯತ್ ಡಿಮಾಂಡ್ ಫ಼ಾರ್ ಅ ಸೆಪರೇಟ್ ಐಡೆಂಟಿಟಿ ಗಾಟ್ ಟು ಡು ವಿತ್ ದೇರ್</p>
				<p>ಹಿಸ್ಟರಿ, ಇಂಡಿಯನ್ ಎಕ್ಸ್‌‍ಪ್ರೆಸ್, ಆಗಸ್ಟ್ 20, 2017</p>
				<p><strong>ಹರೀಶ್ ರಾಮಸ್ವಾಮಿ</strong></p>
				<p>ಲಿಂಗಾಯತ್ &#x2014; ವೀರಶೈವ ಟಸಲ್, ಡೆಕನ್ ಹೆರಾಲ್ಡ್ ಜುಲೈ, 30, 2017,</p>
				<p><strong>ಮನು ದೇವದೇವನ್</strong></p>
				<p>ಲಿಂಗಾಯತ್ ಅಜಿಟೇಶನ್ ಇಸ್ ಸ್ಟಿರ್ರಿಂಗ್ ಅಪ್ ಎ ಹಾರ್ನೆಟ್ಸ್ ನೆಸ್ಟ್ ಆಫ಼್ ರಿಲಿಜಿಯಸ್</p>
				<p>ಫ಼ಂಡಮೆಂಟಲಿಸಮ್, ಲಂಡನ್ ಸ್ಕೂಲ್ ಆಫ಼್ ಎಕನಾಮಿಕ್ಸ್ ಬ್ಲಾಗ್, ನವೆಂಬರ್ 30, 2017</p>
			</div>
			<p>ಇದು ಕೇವಲ ಬೌದ್ಧಧರ್ಮಕ್ಕೆ ಮಾತ್ರ ಸೀಮಿತವಾಗಿರುವ ಅಂಶವಿಲ್ಲ. ಕ್ರಿಶ್ಚಿಯಾನಿಟಿ ಮತ್ತು ಇಸ್ಲಾಮಿನ ಪವಿತ್ರಗ್ರಂಥಗಳಾದ ಬೈಬಲ್ ಮತ್ತು ಕುರಾನ್‍ಗಳ ಇತಿಹಾಸವೂ ಬಹಳ ಭಿನ್ನವಾದುದಲ್ಲ. ಬಿಬ್ಲಿಕಲ್ ಪಠ್ಯಗಳು ಪ್ರಾಚೀನ ಪರಂಪರೆಗಳು ಮತ್ತು ವಿವಿಧ ಸಮುದಾಯಗಳ ನಡುವಿನ ಚರ್ಚೆ&#x2014;ಸಂಭಾಷಣೆಗಳಿಂದ ಹೊರಹೊಮ್ಮುತ್ತಿವೆ. ಹೆಚ್ಚು ನಿರ್ದಿಷ್ಟವಾಗಿ ನ್ಯೂ ಟೆಸ್ಟಮೆಂಟ್ ಬೈಬಲನ್ನು ಪರಿಗಣಿಸುವುದಾದರೆ, ಕ್ರಿ.ಶ. ನಾಲ್ಕನೆಯ ಶತಮಾನದವರೆಗೂ ಇದರ ಅಂತಿಮ ರೂಪವನ್ನು ಕೊಡುವ ಕೆಲಸ ನಡೆಯಿತು. ಅಂದರೆ ಯೇಸುವಿನ ಬೋಧನೆಗಳೇನು, ಅವುಗಳನ್ನು ಯಾವ ಪಠ್ಯರೂಪದಲ್ಲಿ ಮತ್ತು ಯಾವ ಭಾಷೆಯಲ್ಲಿ ದಾಖಲಿಸಬೇಕು ಎನ್ನುವ ಪ್ರಶ್ನೆಯೇ ನಾಲ್ಕು ಶತಮಾನಗಳ ಕಾಲ ಚರ್ಚಿತವಾಯಿತು. ಹಾಗೆಯೇ ಕುರಾನಿನ ವಿಚಾರವನ್ನು ಪರಿಗಣಿಸಿ. ಪ್ರವಾದಿ ಮಹಮ್ಮದರ ಸಂಗಾತಿಗಳು ಅವರು ಸಂವಹನ ಮಾಡಿದ ದೈವಿ ಸಂದೇಶಗಳನ್ನು ಬರೆದಿಟ್ಟುಕೊಂಡರು. ಆದರೆ ಮಹಮ್ಮದರ ಮೃತ್ಯುವಿನ ನಂತರ ಇವುಗಳನ್ನು ಸಂಗ್ರಹಿಸಲು ಆರಂಭಿಸಿದಾಗ, ಭಿನ್ನಾಭಿಪ್ರಾಯಗಳು ತಲೆದೋರಿದವು. ಆಗ ಖಲೀಫ಼ನಾಗಿದ್ದ ಉಸ್ಮಾನನು ಅಧಿಕೃತ ಆವೃತ್ತಿಯನ್ನು ರೂಪಿಸಿದನು. ಜೈನ ಮತ್ತು ಸಿಖ್ ಧರ್ಮಗಳ ಇತಿಹಾಸದಲ್ಲಿಯೂ ಇದೇ ಐತಿಹಾಸಿಕ ಒಳನೋಟ ಲಭ್ಯವಾಗುತ್ತದೆ.</p>
			<p>ಧರ್ಮಸ್ಥಾಪಕನ ಬೋಧನೆಯ ಅಧಿಕೃತ ಆವೃತ್ತಿಗಳು ಕನಿಷ್ಠ ಮೂರು&#x2014;ನಾಲ್ಕು ಶತಮಾನಗಳ ಕಾಲದ ನಂತರ ಹಾಗೂ ಹಲವಾರು ಸುತ್ತಿನ ಚರ್ಚೆಗಳು, ಸಂಘರ್ಷಗಳು, ಪರಿಷ್ಕರಣೆಗಳು ಮತ್ತು ಬಹುಶಃ ಹೊಂದಾಣಿಕೆಗಳ ಮೂಲಕ ತಮ್ಮ ಅಂತಿಮ ರೂಪ ಪಡೆದುಕೊಳ್ಳುತ್ತಿವೆ ಎನ್ನುವುದು ಮೊದಲ ಅಂಶ. ಇದರ ಜೊತೆಗೆ ನಾವು ಗಮನಿಸಬೇಕಾದ ಎರಡನೆಯ ಅಂಶವೆಂದರೆ ಧರ್ಮಸ್ಥಾಪಕರಿದ್ದ ಪ್ರದೇಶದಾಚೆಗೆ ಧರ್ಮಗಳು ಚಲಿಸಿದಾಗ ಏನಾಗುತ್ತಿದೆ ಎನ್ನುವುದು. ಇಲ್ಲಿಯೂ ನಮ್ಮ ಗ್ರಹಿಕೆ ಸಾಮಾನ್ಯವಾಗಿ ತುಂಬ ಸರಳೀಕೃತವಾದುದಾಗಿದೆ. ಹೊಸವಿಚಾರಗಳ ಮತ್ತು ಧರ್ಮಗುರುವಿನ ಆಕರ್ಷಣೆಯಿಂದ ಹೊಸಪ್ರದೇಶಗಳ ಜನರು ಒಪ್ಪಿಕೊಳ್ಳುತ್ತಾರೆ ಹಾಗೂ ಧರ್ಮ ಪರಿವರ್ತನೆ ಹೊಂದುತ್ತಾರೆ. ಹಾಗೆ ಮಾಡುವಾಗ ತಮ್ಮ ಹಳೆಯ ನಂಬಿಕೆ, ಆಚರಣೆಗಳನ್ನು ಸಂಪೂರ್ಣವಾಗಿ ಬಿಟ್ಟುಕೊಡುತ್ತಾರೆ ಎನ್ನುವುದು ಇಂದಿರುವ ಕಥನಗಳಲ್ಲಿ ಸಾಮಾನ್ಯವಾಗಿ ನಾವು ಕಾಣುವ ವಿವರಣೆ.</p>
			<p>ಆದರೆ ಹೊಸ ಧರ್ಮಗಳು ಹರಡುವ ಪ್ರಕ್ರಿಯೆಯು ಸ್ವಲ್ಪ ಸಂಕೀರ್ಣವಾದುದು. ಇದಕ್ಕೊಂದು ಉದಾಹರಣೆಯನ್ನು ಪರಿಗಣಿಸಿ. 7ನೆಯ ಶತಮಾನದಲ್ಲಿ ಇಸ್ಲಾಮ್ ಅರೇಬಿಯಾದ ಹೊರಗೆ ಹರಡಲಾರಂಭಿಸಿತು. ಕೆಲವೆ ದಶಕಗಳಲ್ಲಿ ಪರ್ಶಿಯಾ, ಟರ್ಕಿ, ಉತ್ತರ ಆಫ್ರಿಕಾ ಮತ್ತು ದಕ್ಷಿಣ ಯೂರೋಪಿನ ಹಲವಾರು ಭಾಗಗಳನ್ನು ತಲುಪಿತು. ಇದು ಆಕ್ರಮಣಕರವಾದ ರೀತಿಯಲ್ಲಿ ಕೆಲವು ಕಡೆ ಆದರೆ, ಮತ್ತೆ ಹಲವೆಡೆ ವ್ಯಾಪಾರಿಗಳು ಮತ್ತು ಧರ್ಮಗುರುಗಳ ಮೂಲಕ ನಡೆಯಿತು. ಆದರೆ ಇಸ್ಲಾಮ್ ತಲುಪಿದ ಎಲ್ಲೆಡೆ ಆಗಲೆ ಸ್ಥಾಪಿತವಾಗಿದ್ದ ಧರ್ಮಗಳಿದ್ದವು. ಇಸ್ಲಾಮಿಗೆ ಇಲ್ಲೆಲ್ಲ ವ್ಯಾಪಕ ಮನ್ನಣೆ, ಜನಬೆಂಬಲಗಳು ದೊರಕಿದರೂ ಸಹ, ಎಲ್ಲಿಯೂ ಸಂಪೂರ್ಣವಾಗಿ ಅರೇಬಿಯಾದಲ್ಲಿದ್ದ ಇಸ್ಲಾಮಿನ ಸ್ವರೂಪವೇ ಮರುಕಳಿಸಲಿಲ್ಲ. ಇಸ್ಲಾಮಿನ ಮೂಲ ಆಶಯಗಳ ಜೊತೆಗೆ ಹಳೆಯ ನಂಬಿಕೆಗಳು ಮತ್ತು ಆಚರಣೆಗಳು ಸಹ ಉಳಿದವು. ಹೀಗೆ ಇಸ್ಲಾಮ್ ಹೋದಲ್ಲೆಲ್ಲ ಹೊಸರೂಪವನ್ನು ಪಡೆದುಕೊಳ್ಳಲಾರಂಭಿಸಿತು, ವೈವಿಧ್ಯಮಯವಾಯಿತು.</p>
			<p>ಇದೇ ರೀತಿಯ ಪ್ರಕ್ರಿಯೆಗಳನ್ನು ನಾವು ಬೌದ್ಧ, ಜೈನ, ಕ್ರಿಶ್ಚಿಯಾನಿಟಿ ಮತ್ತು ಸಿಖ್ ಧರ್ಮಗಳ ಸಂದರ್ಭದಲ್ಲಿಯೂ ಕಾಣಬಹುದು. ಅಂದರೆ ಹೊಸಧರ್ಮವೊಂದು ಹೆಚ್ಚಿನ ಬೆಂಬಲವನ್ನು ಬೇರೆ ಬೇರೆ ಪ್ರದೇಶಗಳಲ್ಲಿ ಪಡೆಯುವುದು ಯಾವಾಗ ಅಂದರೆ ಪರಿವರ್ತನೆಗೊಳ್ಳುತ್ತಿರುವ ಸಮುದಾಯಗಳ ನಂಬಿಕೆಗಳು ಮತ್ತು ಆಚರಣೆಗಳನ್ನು ಸಹ ಸ್ವಲ್ಪ ಮಟ್ಟಿಗೆ ಉಳಿಸಿಕೊಳ್ಳಲು ಸಿದ್ಧರಾದಾಗ.</p>
			<p>ಹೀಗೆ ಧರ್ಮಸ್ಥಾಪಕನ ಬೋಧನೆಗಳನ್ನು ಸಂಗ್ರಹಿಸುವ ಪ್ರಕ್ರಿಯೆ ಮತ್ತು ಧರ್ಮಗಳು ಜನಮನ್ನಣೆ ಪಡೆಯುವ ಪ್ರಕ್ರಿಯೆಗಳಲ್ಲಿ ಹೊಂದಾಣಿಕೆಗಳು ಸರ್ವೆಸಾಮಾನ್ಯ ಎನ್ನುವುದು ಕೇವಲ ನಾವು ಕಾಣುವ ಐತಿಹಾಸಿಕ ವಾಸ್ತವ ಮಾತ್ರವಲ್ಲ. ಮಿಗಿಲಾಗಿ ಒಂದು ಧಾರ್ಮಿಕ ಸಮುದಾಯವು ವ್ಯಾಪಕವಾದ ಬೆಂಬಲ ಪಡೆಯಲು ಇಂತಹ ಹೊಂದಾಣಿಕೆ ಅತ್ಯಗತ್ಯ, ಅದಿಲ್ಲದೆ ಯಶಸ್ಸು ದೊರಕುವುದಿಲ್ಲ ಎನ್ನುವುದು ನಾವು ಪಡೆಯುವ ಒಳನೋಟ.</p>
			<p>ಈ ಎರಡೂ ಅಂಶಗಳು ವೀರಶೈವ&#x2014;ಲಿಂಗಾಯತ ಇತಿಹಾಸದಲ್ಲಿಯೂ ಜರುಗಿವೆ ಆದರೆ ಪ್ರಸ್ತುತ ಚರ್ಚೆಯಲ್ಲಿ ಇವುಗಳ ಪ್ರಾಮುಖ್ಯತೆ ಅಲಕ್ಷಿತವಾಗಿವೆ ಇಲ್ಲವೆ ತಪ್ಪಾಗಿ ಅರ್ಥೈಸಲ್ಪಟ್ಟಿವೆ. ಉದಾಹರಣೆಗೆ ಲಿಂಗಾಯತ ಇತಿಹಾಸದಲ್ಲಿ ಸಹ ವಚನಗಳ ಸಂಕಲನ ಮತ್ತು ವ್ಯಾಖ್ಯಾನಗಳ ಸಂಕೀರ್ಣ ಇತಿಹಾಸವನ್ನು ನಿರಾಕರಿಸಲಾಗುತ್ತಿದೆ. ಇಲ್ಲವೆ ವಚನಗಳ ಆದರ್ಶದಿಂದ ದಾರಿತಪ್ಪಿದ ಮತ್ತು ಭ್ರಷ್ಟತೆ ಪರಂಪರೆಯನ್ನು ಪ್ರವೇಶಿಸಿದ ಕ್ಷಣವೆಂದೆ ಪರಿಗಣಿಸಲಾಗುತ್ತಿದೆ. ಆದರೆ ವಚನಗಳನ್ನು ಬರವಣಿಗೆಯ ಚೌಕಟ್ಟಿಗೆ ತರುವ ಮತ್ತು ವಚನಕಾರರ ಜೀವನಚರಿತ್ರೆಗಳನ್ನು ಬರೆಯುವ ಕಾರ್ಯಗಳ ಮೂಲಕ ವಿಷಯಾಂತರವಲ್ಲ. ಹಾಗೆಯೆ ವಿಭಿನ್ನ ಶೈವ ಸಂಪ್ರದಾಯಗಳನ್ನು ಒಂದುಗೂಡಿಸುವಾಗ, ಅವುಗಳ ಆಚರಣೆಗಳನ್ನೂ ಸಹ ಸೇರಿಸಿಕೊಳ್ಳುವ ಮೂಲಕವೇ ವೀರಶೈವ&#x2014;ಲಿಂಗಾಯತ ಸಮುದಾಯ ತನ್ನನ್ನು ತಾನು ಕಟ್ಟಿಕೊಳ್ಳುತ್ತದೆ. ಇದು ವಚನ ಚಳುವಳಿಯ ನಂತರ ಹಲವಾರು ಶತಮಾನಗಳ ಕಾಲ ನಡೆಯುವ ವಿದ್ಯಮಾನ. ಈ ಸಂಕೀರ್ಣತೆಯ ಅರಿವು ನಮ್ಮ ಸಾರ್ವಜನಿಕ ಚರ್ಚೆಗಳಿಗೆ ವಾಸ್ತವಿಕ ನೆಲೆಯನ್ನು, ಹೆಚ್ಚು ಪ್ರಸ್ತುತತೆಯನ್ನು ಕೊಡುತ್ತದೆ.</p>
			<p>ಕಡೆಯದೊಂದು ಮಾತು. ಇತಿಹಾಸದ ಚರ್ಚೆಗಳಿಂದ ಎಷ್ಟೆ  ಸ್ಪಷ್ಟತೆ ದೊರಕಿದರೂ, ನಾವು ನಿರೀಕ್ಷಿಸುವ ಮಟ್ಟದ ಖಚಿತತೆಯನ್ನು ಐತಿಹಾಸಿಕ ಸತ್ಯ ಕೊಡುವುದಿಲ್ಲ. ಅಂತಹ ಖಚಿತತೆ ನಮ್ಮ ನಂಬಿಕೆಗಳಿಗಿರಬಹುದು. ಆದರೆ ಐತಿಹಾಸಿಕ ಸತ್ಯವು ಆಕರಗಳ ಲಭ್ಯತೆಯ ಮೇಲೆ ನಿರ್ಭರವಾಗಿರುತ್ತದೆ. ಹೀಗೆ ಲಭ್ಯವಿರುವ ಆಕರಗಳ ವಿಶ್ಲೇಷಣೆಯನ್ನು ಸಹ ನಮ್ಮ ನಂಬಿಕೆಗಳು ಮತ್ತು ಪರಿಕಲ್ಪನೆಗಳು ಪ್ರಭಾವಿಸುತ್ತವೆ. ಇದರ ಅರಿವಿದ್ದರೆ ನಾವು ಪ್ರತಿಪಾದಿಸುವ ಸತ್ಯಗಳನ್ನು ಎಚ್ಚರದಿಂದ ಮುಂದಿಡುವ ಪ್ರಜ್ಞೆ ಮೂಡುತ್ತದೆ.</p>
		</div>
		<?php require_once(PHY_FLAT_URL . 'article-lists/others.php'); ?>
	</div>
</div>

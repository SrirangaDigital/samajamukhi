<div class="container-fluid">
	<div class="row align-items-top justify-content-center kannada">
		<div class="col-md-8 article">
			<p class="date english">2<sup>nd</sup> ಆಗಸ್ಟ್ ೨೦೧೮</p>
			<h1 class="title">ಸ್ಪಷ್ಟ ಉದ್ದೇಶ, ಅಸ್ಪಷ್ಟ ಮಾರ್ಗ<br />ಅಗೋಚರ ಸಂಪನ್ಮೂಲ!</h1>
			<h2 class="author">ಡಾ.ಎಸ್.ಆರ್.ಕೇಶವ</h2>
			<p class="description">ಕುಮಾರಸ್ವಾಮಿ ಅವರ ಆಶಯಗಳು ನಿಜಕ್ಕೂ ಸ್ವಾಗತಾರ್ಹವೆ. ಆದರೆ ಅಗತ್ಯ ಪೂರ್ವ ತಯಾರಿ ಇಲ್ಲದಿರುವುದು, ಸಂಪನ್ಮೂಲಗಳ ಕ್ರೋಢೀಕರಣಕ್ಕೆ ಹೊಸ ಮಾರ್ಗಗಳನ್ನು ಹುಡುಕದಿರುವುದು, ಯೋಜನೆಗಳ ಅನುಷ್ಠಾನಕ್ಕೆ ಸ್ಪಷ್ಟ ಕಾರ್ಯತಂತ್ರಗಳನ್ನು ಘೋಷಿಸದೆ ಇರು ವುದು ಈ ಆಯವ್ಯಯದ ದೊಡ್ಡ ನ್ಯೂನತೆ.</p>
			<figure class="float-md-right maxw-300"><img class="img-fluid" src="<?=PUBLIC_URL?>images/201808/0011a.jpg" /></figure>
			<p>ಸಮ್ಮಿಶ್ರ ಸರ್ಕಾರದ ಮೊದಲ ಆಯವ್ಯಯ ಹಲವು ನಿರೀಕ್ಷೆಗಳನ್ನು ಮೂಡಿಸಿತ್ತು. ಪ್ರತಿಪಕ್ಷ ಬಿಜೆಪಿಯು ಕಾಂಗ್ರೆಸ್ ದುರಾಡಳಿತದಿಂದ ರಾಜ್ಯದ ಹಣಕಾಸಿನ ಸ್ಥಿತಿ ಚಿಂತಾಜನಕವಾಗಿದೆ ಎಂದು ಬೊಬ್ಬೆಯಿಡುತ್ತಲೇ ಮುಖ್ಯಮಂತ್ರಿ ಹೆಚ್.ಡಿ.ಕುಮಾರಸ್ವಾಮಿ ತಮ್ಮ ಚುನಾವಣಾ ಪ್ರಣಾಳಿಕೆಯ ಆಶ್ವಾಸನೆಯಂತೆ 53 ಸಾವಿರ ಕೋಟಿ ರೈತರ ಸಾಲ ಮನ್ನಾ ಮಾಡುವಂತೆ ಆಗ್ರಹಿಸಿತು. ಈ ಹಿನ್ನೆಲೆಯಲ್ಲಿ ರಾಜ್ಯದ ಆರ್ಥಿಕ ಸ್ಥಿತಿ, ರೈತರ ಬೇಡಿಕೆಗಳನ್ನು ಚರ್ಚಿಸಿದ ನಂತರ ಆಯವ್ಯಯವನ್ನು ಅವಲೋಕಿಸೋಣ.</p>
			<p>ಆರ್ಥಿಕ ಸ್ಥಿತಿ: ಕರ್ನಾಟಕ ರಾಜ್ಯದ ಬೆಳವಣಿಗೆಯ ದರವು ಭಾರತದ ಬೆಳವಣಿಗೆಯ ದರಕ್ಕಿಂತ ಉತ್ತಮವಾಗಿದೆ. ಕಳೆದ 5 ವರ್ಷಗಳಲ್ಲಿ ವಿತ್ತೀಯ ಶಿಸ್ತನ್ನು ಒಳಗೊಂಡಂತೆ ಆರ್ಥಿಕ ಶಿಸ್ತನ್ನು ಸಾಧಿಸಿದ್ದರಿಂದ, ಕರ್ನಾಟಕದ ಆರ್ಥಿಕತೆಯು ಸದೃಢವಾಗಿದೆ. ಕರ್ನಾಟಕದ ಆಂತರಿಕ ನಿವ್ವಳ (ಜಿಎಸ್‍ಡಿಪಿ) 2017-18ರಲ್ಲಿ ರೂ.9,49,111 ಕೋಟಿಯಷ್ಟಿದೆ; ರಾಜ್ಯದ ಸ್ವಂತ ತೆರಿಗೆ ಸ್ವಿಕೃತಿಯು 2017-18ಕ್ಕೆ ರೂ.89,956 ಕೋಟಿಗಳಿಷ್ಟಿದ್ದು, ಕೇಂದ್ರ ವರ್ಗಾವಣೆಯು ಸೇರಿ ಒಟ್ಟು ರಾಜ್ಯದ ಸ್ವಿಕೃತಿಯು ರೂ.1,44,891 ಕೋಟಿಗಳಷ್ಟಿದೆ. 2017-18ಕ್ಕೆ ರಾಜ್ಯವು ರೂ.2,86,790 ಕೋಟಿಗಳಷ್ಟು ಒಟ್ಟು ಸಾಲ ಮಾಡಿದ್ದು ಇದು ರಾಜ್ಯದ ಆಂತರಿಕ ನಿವ್ವಳ (ಜಿಎಸ್‍ಡಿಪಿ)ಯ ಶೇ.20.36ರಷ್ಟಿದೆ. (ರಾಜ್ಯವು ತನ್ನ ಆಂತರಿಕ ಉತ್ಪನ್ನದ ಶೇ.25 ಮೀರದಂತೆ ಸಾಲ ಮಾಡಿದಲ್ಲಿ ಅದು ವಿತ್ತೀಯ ಶಿಸ್ತಿನ ಒಳಗಡೆಯಿರುತ್ತದೆ). ಈ ವರ್ಷ ಆಯವ್ಯಯದ ಶೇ.13ರಷ್ಟು ಹಣವನ್ನು ಸಾಲ ತೀರುವಿಕೆಗೆ ಖರ್ಚು ಮಾಡುತ್ತಿರುವುದು ಗಮನಾರ್ಹ.</p>
			<p>ಅಭಿವೃದ್ಧಿ ವೆಚ್ಚ: ಅಭಿವೃದ್ಧಿ ವೆಚ್ಚದಲ್ಲಿ ರಾಷ್ಟ್ರದ ಎಲ್ಲಾ ರಾಜ್ಯಗಳ ಸರಾಸರಿ ಅಭಿವೃದ್ಧಿಗಿಂತ ಕರ್ನಾಟಕ ಮುಂದಿದೆ. ಇದನ್ನು ತಲಾವಾರು ಅಭಿವೃದ್ಧಿ ವೆಚ್ಚದಲ್ಲಿ ಹೇಳುವುದಾದರೆ 2016-17ರ ಪರಿಷ್ಕøತ ಅಂದಾಜಿನಂತೆ ರಾಷ್ಟ್ರದ ಎಲ್ಲಾ ರಾಜ್ಯಗಳ ಸರಾಸರಿ ತಲಾವಾರು ಅಭಿವೃದ್ಧಿ ವೆಚ್ಚವು ರೂ.14,404 ಆಗಿದ್ದರೆ, ರಾಜ್ಯದ ತಲಾವಾರು ಅಭಿವೃದ್ಧಿ ವೆಚ್ಚವು ರೂ.17,413 ಆಗಿರುತ್ತದೆ. ನಮ್ಮ ರಾಜ್ಯವು ಇತರೆ ರಾಜ್ಯಗಳಿಗೆ ಹೋಲಿಸಿದರೆ ಹೆಚ್ಚು ಅಭಿವೃದ್ಧಿ ವೆಚ್ಚ ಮಾಡುತ್ತಿದೆ ಎಂದು ಸಂತೋಷಪಡಬಹುದು. ಆದರೆ ಮತ್ತೊಂದೆಡೆ ನಾವು ಈಗಾಗಲೇ ಶೇ.78 ಅಭಿವೃದ್ಧಿ ವೆಚ್ಚ ಮಾಡುತ್ತಿರುವುದರಿಂದ, ಅಂದರೆ ಈಗಾಗಲೇ ರಾಜ್ಯಸ್ವ ಸ್ವೀಕೃತಿಗಳಿಗೆ ಭದ್ರತೆಯುಳ್ಳ ಹೆಚ್ಚು ಪ್ರಮಾಣದ ರಾಜ್ಯಸ್ವ ವೆಚ್ಚವನ್ನು ಬಳಸುತ್ತಿರುವುರಿಂದ, ರಾಜ್ಯವು ತನ್ನ ಸ್ವಂತ ಸಂಪನ್ಮೂಲಗಳಿಂದ ಹೊಸ ಯೋಜನೆಗಳನ್ನು ಜಾರಿಗೆ ತರಲು ಇರುವ ಸೀಮಿತ ಮಿತಿಯನ್ನು ತೋರಿಸುತ್ತದೆ. ಹಾಗಾಗಿ ಕರ್ನಾಟಕದ ಆರ್ಥಿಕ ಸಮೀಕ್ಷೆ 2017-18, ಸರ್ಕಾರವು ವಿವೇಚನೆಯುತ ವೆಚ್ಚವನ್ನು ಪುನಶ್ಚೇತನ /ಮರುವಿನ್ಯಾಸಗೊಳಿಸುವುದು ಈಗಿನ ಅಗತ್ಯವೆಂದು ಕರೆ ನೀಡುತ್ತದೆ.</p>
			<p>ಕೃಷಿ ಬಿಕ್ಕಟ್ಟು: ಭಾರತದ 1991ರ ಆರ್ಥಿಕ ಸುಧಾರಣೆಗಳು ಹಾಗೂ ಡಬ್ಲೂ.ಟಿ.ಒ.ದ ಕೃಷಿ ಒಪ್ಪಂದ ಜಾರಿಗೆ ಬಂದಾಗಿನಿಂದ ಕೃಷಿಯ ಮೇಲೆ ನಕಾರಾತ್ಮಕ ಪರಿಣಾಮ ಬೀರಿ ಕೃಷಿ ಬಿಕ್ಕಟ್ಟು ಉಲ್ಬಣಿಸಿದೆ. ಬೆಳೆದ ಬೆಳೆಗೆ ಬೆಲೆ ಸಿಗದೆ ರೈತನ ಸಹನೆಯ ಕಟ್ಟೆಯೊಡೆದು ಹತಾಶೆಯಿಂದ ತನ್ನ ಜೀವನವನ್ನು ಕೊನೆಗೊಳ್ಳಿಸಿಕೊಳ್ಳುತ್ತಿದ್ದಾನೆ. ಭಾರತದ ಶೇ.75ರಷ್ಟು ರೈತರ ಆತ್ಮಹತ್ಯೆಗಳು ಕೇವಲ ಐದು ರಾಜ್ಯಗಳಲ್ಲಿ ನಡೆಯುತ್ತಿದ್ದು ಅದರಲ್ಲಿ ಕರ್ನಾಟಕವೂ ಒಂದು. ಬ್ಯಾಂಕುಗಳು ಕೈಗಾರಿಕೋದ್ಯಮಿಗಳ ಲಕ್ಷಾಂತರ ಕೋಟಿ ರೂಪಾಯಿಗಳನ್ನು ಆಗಿಂದಾಗ್ಗೆ ರೈಟ್ ಆಫ್ ಮಾಡುತ್ತಿವೆಯಾದರೂ ರೈತರ ಸಾಲಮನ್ನಾದ ವಿಚಾರ ಬಂದಾಗ ಮಾತ್ರವೇ ವಿತ್ತೀಯ ಶಿಸ್ತು, ಆರ್ಥಿಕ ಶಿಸ್ತಿನ ಬಗ್ಗೆ ಏಕೆ ಮಾತನಾಡುತ್ತಾರೆ ಎಂದು ರೈತರು ಪ್ರಶ್ನಿಸುತ್ತಿದ್ದಾರೆ. </p>
			<p>ಕೋಶೀಯ ಶಿಸ್ತು ಹಾಗೂ ಸಾಲ ಮನ್ನಾ: 14ನೇ ಹಣಕಾಸು ಆಯೋಗವು ಕೋಶೀಯ ಮಿತಿಯನ್ನು ರಾಜ್ಯದ ಒಟ್ಟು ಆಂತರಿಕ ಉತ್ಪನ್ನದ 3.5ಕ್ಕೆ ನಿಗದಿಪಡಿವೆ. ಹಾಗಾಗಿ ಕರ್ನಾಟಕವು ಸಾಲ ಮನ್ನಾಕ್ಕೆ ರಾಜ್ಯದ ಕೋಶೀಯ ಜಾಗ (ಫಿಸ್ಕಲ್ ಸ್ಪೇಸ್) 0.9 ಆಗಿದ್ದು, ಸರಿಸುಮಾರು 9000 ಕೋಟಿಗಳಷ್ಟು ಹಣವನ್ನು ಮೀರದೆ ಮಾಡಬಹುದಾದ ಸಾಲವಾಗಿದೆ. ಇಂತಹ ಸನ್ನಿವೇಶದಲ್ಲಿ ಕುಮಾರಸ್ವಾಮಿಯವರು ಮಂಡಿಸಿದ ಆಯವ್ಯಯವನ್ನು ಚರ್ಚಿಸೋಣ. </p>
			<p>ಆಯವ್ಯಯ 2017 ಜುಲೈ: ಗ್ರಾಮೀಣ ಕರ್ನಾಟಕದಲ್ಲಿ ಹೊಸ ಕನಸುಗಳನ್ನು ಬಿತ್ತಿ ಬೆಳೆಯುವುದು, ಯುವ ಸಮುದಾಯದಲ್ಲಿ ಚೈತನ್ಯ ಚಿಮ್ಮಿಸುವುದು, ಮಹಿಳೆಯರ ಅಂಗಳದಲ್ಲಿ ತಂಗಾಳಿ ತರುವುದು, ರೈತಾಪಿ ಜನರ ಬದುಕಿನಲ್ಲಿ ನೆಮ್ಮದಿ ಮೂಡಿಸುವುದು ಸರ್ಕಾರದ ಪ್ರಮುಖ ಆಶಯಗಳೆಂದು ಕುಮಾರಸ್ವಾಮಿಯವರು ಆಯವ್ಯಯದ ಆರಂಭದಲ್ಲಿ ಪಟ್ಟಿ ಮಾಡಿದ್ದಾರೆ. ಅವರ ಆಶಯಗಳು ನಿಜಕ್ಕೂ ಸ್ವಾಗತಾರ್ಹವೆ. ಆದರೆ ಅದಕ್ಕೆ ಬೇಕಾದ ಪೂರ್ವ ತಯಾರಿ ಇಲ್ಲದಿರುವುದು, ಸಂಪನ್ಮೂಲಗಳ ಕ್ರೋಢೀಕರಣಕ್ಕೆ ಹೊಸ ಮಾರ್ಗಗಳನ್ನು ಹುಡುಕದಿರುವುದು, ಯೋಜನೆಗಳ ಅನುಷ್ಠಾನಕ್ಕೆ ಸ್ಪಷ್ಟ ಕಾರ್ಯತಂತ್ರಗಳನ್ನು ಘೋಷಿಸದೆ ಇರುವುದು ಈ ಆಯವ್ಯಯದ ದೊಡ್ಡ ನ್ಯೂನತೆ ಆಗಿದೆ. ಆಶಯ ಒಳ್ಳೆಯದಾಗಿದ್ದರೂ ಪೂರ್ವ ತಯಾರಿಯ ಕೊರತೆ ಆಯವ್ಯಯದ ಪ್ರತಿ ಘೋಷಣೆಯಲ್ಲೂ ಕಾಣುತ್ತದೆ. ಅವರ ಕೆಲವು ಪೂರ್ವ ತಯಾರಿ ಇಲ್ಲದ ಯೋಜನೆಗಳು: </p>
			<p>ಕೃಷಿ ಸಾಲ ಮನ್ನಾ: ಪ್ರತಿ ರೈತ ಕುಟುಂಬದ ರೂ.2 ಲಕ್ಷ ವರೆಗಿನ ಎಲ್ಲಾ ಸುಸ್ತಿ ಬೆಳೆ ಸಾಲ ಮನ್ನಾ, ಸಕಾಲದಲ್ಲಿ ಸಾಲ ಮರುಪಾವತಿಸಿದ ರೈತರಿಗೆ ಪ್ರೋತ್ಸಾಹ ನೀಡಲು ಮರುಪಾವತಿಸಿದ ಸಾಲ ಇಲ್ಲವೆ ರೂ.25000 ಯಾವುದು ಕಡಿಮೆಯೋ ಅದನ್ನು ಅವರ ಖಾತೆಗೆ ಹಾಕಲು ನಿರ್ಧಾರ. ಇದರಿಂದ ರೂ.34000 ಕೋಟಿ ಮೊತ್ತದ ಪ್ರಯೋಜನ ರೈತರಿಗೆ ದೊರೆಯುತ್ತದೆ ಎಂದು ಆಯವ್ಯಯದಲ್ಲಿ ಕುಮಾರಸ್ವಾಮಿಯವರು ಘೋಷಿಸಿದ್ದಾರೆ. ಆದರೆ ಅವರೇ ಆಯವ್ಯಯದಲ್ಲಿ 2018-19ರಲ್ಲಿ ರೂ.6500 ಕೋಟಿಯನ್ನು ಮಾತ್ರ ನಿಗದಿ ಪಡಿಸಿದ್ದಾರೆ. ಇದರಿಂದ ಯಾವ ರೈತರಿಗೆ ಅನುಕೂಲವಾಗಲಿದೆ ಎಂಬುದರ ಕುರಿತು ಯಾವುದೇ ಪ್ರಸ್ತಾಪವಿಲ್ಲ. ಆನಂತರ ಹಣಕಾಸು ಇಲಾಖೆ ಬಿಡುಗಡೆ ಮಾಡಿದ ಪತ್ರಿಕಾ ಹೇಳಿಕೆಯಲ್ಲಿ ಸಾಲ ಮನ್ನಾದಿಂದ 44.89 ಲಕ್ಷ ರೈತರಿಗೆ ಅನುಕೂಲವಾಗಲಿದ್ದು ರೂ.34000 ಕೋಟಿಗಳನ್ನು 4 ವಾರ್ಷಿಕ ಕಂತುಗಳಲ್ಲಿ ಬಿಡುಗಡೆ ಮಾಡುವುದಾಗಿ ತಿಳಿಸಿತ್ತು. ಆದರೆ ಅದರಲ್ಲೂ ಸಹ ಯಾವ ವರ್ಷದಲ್ಲಿ ಎಷ್ಟು ಹಣ ಬಿಡುಗಡೆ ಮಾಡಲಾಗುವುದು, ಅದಕ್ಕೆ ಹಣಕಾಸಿನ ಮೂಲ ಯಾವುದು, ಈ ವರ್ಷ ಋಣಮುಕ್ತ ಪತ್ರ ಕೊಡಿಸಲು ಸರ್ಕಾರ ಕೈಗೊಂಡಿರುವ ಕ್ರಮಗಳ ಬಗ್ಗೆಯಾಗಲಿ, ಬಡ್ಡಿ ವಿನಾಯಿತಿಯನ್ನು ಆರ್‍ಬಿಐ ಹಾಗೂ ವಾಣಿಜ್ಯ ಬ್ಯಾಂಕುಗಳ ಅಧಿಕಾರಿಗಳ ಜೊತೆ ಚರ್ಚಿಸಿ ಮಾಡಲು ಕೈಗೊಂಡಿರುವ ಕ್ರಮಗಳ ಪ್ರಸ್ತಾಪವಿಲ್ಲ. </p>
			<p>ಇಸ್ರೇಲ್ ಮಾದರಿ ಕೃಷಿ ಯೋಜನೆ: ಇಸ್ರೇಲ್ ಕೃಷಿ ಮಾದರಿ ಎಂದರೆ ಮಿತವಾಗಿ ನೀರನ್ನು ಬಳಸಿ ಹೆಚ್ಚಿನ ಉತ್ಪಾದಕತೆಯನ್ನು ಸಾಧಿಸುವುದಾಗಿದೆ. ಒಂದು ಇಂಚು ನೆಲ, ಒಂದು ಹನಿ ನೀರು, 10 ಡಾಲರ ಮೌಲ್ಯದ ಉತ್ಪಾದನೆ -ಇದು ಇಸ್ರೇಲ್ ಮಾದರಿಯ ಸಾರಾಂಶ. ಪ್ರಾಯೋಗಿಕವಾಗಿ ಕಾರವಾರ, ತುಮಕೂರು, ಯಾದಗಿರಿ, ಹಾವೇರಿ ಜಿಲ್ಲೆಗಳ 5 ಸಾವಿರ ಹೆಕ್ಟೇರ್ ಪ್ರದೇಶದಲ್ಲಿ ಇಸ್ರೇಲ್ ಮಾದರಿ ಕೃಷಿ ಯೋಜನೆಗೆ ರೂ.150 ಕೋಟಿಯನ್ನು ಘೋಷಿಸಲಾಗಿದೆ. ಇದೊಂದು ಉತ್ತಮ ಯೋಜನೆಯಾದರೂ ಇಸ್ರೇಲಿನ ಸಹಕಾರಿ ಕೃಷಿ ಪದ್ಧತಿಗೂ ನಮ್ಮ ಕೃಷಿ ಪದ್ಧತಿಗೂ ಸಾಕಷ್ಟು ವ್ಯತ್ಯಾಸವಿರುವುದರಿಂದ ಅವನ್ನು ಯಾವ ಮಾರ್ಪಡಿನೊಂದಿಗೆ ನಮ್ಮಲ್ಲಿ ಅಳವಡಿಸಲಾಗುತ್ತಿದೆ ಎಂಬುದರ  ಬಗ್ಗೆಯಾಗಲಿ, ಇದು ಯಾವ ರೈತಾಪಿ ವರ್ಗಕ್ಕೆ (ಅತಿ ಸಣ್ಣ, ಸಣ್ಣ, ಮಧ್ಯಮ ಹಾಗೂ ದೊಡ್ಡ ಇಡುವಳಿ) ಅನುಕೂಲವಾಗುತ್ತದೆ ಎಂಬುದು ಸ್ಪಷ್ಟವಾಗಿಲ್ಲ. </p>
			<div class="inlay float-md-right maxw-300">
				<p> ಭಾರತದ ಶೇ.75ರಷ್ಟು ರೈತರ ಆತ್ಮಹತ್ಯೆಗಳು ಕೇವಲ ಐದು ರಾಜ್ಯಗಳಲ್ಲಿ ನಡೆಯುತ್ತಿದ್ದು ಅದರಲ್ಲಿ ಕರ್ನಾಟಕವೂ ಒಂದು.</p>
			</div>
			<p>ನೂತನ ನಾಲ್ಕು ವಿಶ್ವವಿದ್ಯಾಲಯಗಳು: ವಿಶ್ವವಿದ್ಯಾಲಯಗಳ ಕಲ್ಪನೆಯೇ ಈಗ ಬದಲಾಗುತ್ತಿದೆ. ವಿಶ್ವವನ್ನೆ ಅಧ್ಯಯನ ಮಾಡಿ ಅರಿತು, ತಿಳಿದು ವಿಶ್ವಕ್ಕೆ ಕೊಡುಗೆ ನೀಡುತ್ತಿದ್ದ ವಿಶ್ವವಿದ್ಯಾಲಯಗಳು ಈಗ ಹಾಗೆ ಉಳಿದಿಲ್ಲ. ಸರ್ಕಾರಗಳು ತಮ್ಮ ಕಾಲಾವಧಿಯಲ್ಲಿ ಎಷ್ಟು ವಿಶ್ವವಿದ್ಯಾಲಯಗಳನ್ನು ಸ್ಥಾಪಿಸಿದ್ದೇವೆ ಎಂಬ ಹಿರಿಮೆ ಪಡೆಯುವುದಕ್ಕಾಗಿ ಘೋಷಣೆ ಮಾಡುತ್ತವೆ. ಈ ಆಯವ್ಯಯದಲ್ಲಿ ಕ್ರೀಡಾ ವಿಶ್ವವಿದ್ಯಾಲಯದ ಪ್ರಾಥಮಿಕ ಕಾರ್ಯಕ್ಕಾಗಿ ತುಮಕೂರಿಗೆ ರೂ.3 ಕೋಟಿ, ಶಿವಮೊಗ್ಗದಲ್ಲಿ ಮಾತೃಭೂಮಿ ಸಂರಕ್ಷಣೆ ವಿಶ್ವವಿದ್ಯಾಲಯಕ್ಕೆ ರೂ.3 ಕೋಟಿ, ಹಂಪಿಯಲ್ಲಿ ಪ್ರವಾಸೋದ್ಯಮ ವಿಶ್ವವಿದ್ಯಾಲಯ ಸ್ಥಾಪನೆಗೆ ರೂ.3 ಕೋಟಿ ಹಾಗೂ ರಾಮನಗರದಲ್ಲಿ ಸಿನಿಮಾ ವಿಶ್ವವಿದ್ಯಾಲಯಕ್ಕೆ 30 ಕೋಟಿ ಅನುದಾನ ಘೋಷಿಸಲಾಗಿದೆ. ಕಳೆದ 5 ವರ್ಷಗಳಲ್ಲಿ 5 ಹೊಸ ವಿಶ್ವವಿದ್ಯಾಲಯಗಳು ಸ್ಥಾಪನೆಯಾಗಿದ್ದು, ಅವು ಸಂಪನ್ಮೂಲ ಕೊರತೆಯಿಂದ ಇನ್ನೂ ತೆವಳುತ್ತಲೆ ಇವೆ. ಇನ್ನು ಹಳೇ ವಿಶ್ವವಿದ್ಯಾಲಯಗಳು ಸೌಕರ್ಯಗಳ ಕೊರತೆ, ಅಧ್ಯಾಪಕರ ನೇಮಕಾತಿ ಇಲ್ಲದೆ ಸೊರಗುತ್ತಿವೆ. ಹೀಗಿರುವಾಗ ಹೊಸ ವಿಶ್ವವಿದ್ಯಾಲಯಗಳ ಬದಲಾಗಿ ಆ ಪ್ರದೇಶದಲ್ಲಿ ಈಗಾಗಲೇ ಇರುವ ವಿಶ್ವವಿದ್ಯಾಲಯಗಳಲ್ಲಿ ಹೊಸ ಅಧ್ಯಯನ ಕೇಂದ್ರಗಳನ್ನು ತೆರೆಯಬಹುದಿತ್ತು. </p>
			<p>ಒಬಿಸಿ ಮಠಗಳು ಹಾಗೂ ಬ್ರಾಹ್ಮಣ ಅಭಿವೃದ್ಧಿ ಮಂಡಳಿ: ಒಬಿಸಿ ಮಠಗಳಿಗೆ ರೂ.25 ಕೋಟಿ ಹಣ ನೀಡುವುದು ಹಾಗೆಯೇ ಬ್ರಾಹ್ಮಣ ಅಭಿವೃದ್ಧಿ ಮಂಡಳಿ ಸ್ಥಾಪನೆಗೆ ರೂ.25 ಕೋಟಿ ನೀಡಿರುವುದು ಸರಿಯಾದ ಕ್ರಮವಲ್ಲ. ಅದರ ಬದಲಾಗಿ ಸರ್ಕಾರದಿಂದ ಯಾವುದೇ ಸೌಲಭ್ಯ ಪಡೆಯದ, ಆರ್ಥಿಕವಾಗಿ ಹಿಂದುಳಿದ ಎಲ್ಲಾ ಜನರಿಗಾಗಿ ಒಂದು ಅಭಿವೃದ್ಧಿ ಮಂಡಳಿ ಮಾಡಬಹುದಿತ್ತು! </p>
			<p>ತ್ರೈಮಾಸಿಕ ಆಯವ್ಯಯ ಪರಿಶೀಲನೆ: ಪ್ರತಿ 3 ತಿಂಗಳಿಗೊಮ್ಮೆ ಬಿಡುಗಡೆಯಾದ ಹಣ, ಬಳಸಿದ ಹಣ ಹಾಗೂ ಅದರಿಂದ ಆದ ಪ್ರಯೋಜನಗಳನ್ನು ಮುಖ್ಯಮಂತ್ರಿಗಳು ಪರಿಶೀಲಿಸಿ ತಪ್ಪಿದವರ ಮೇಲೆ ಕ್ರಮ ಕೈಗೊಂಡರೆ ಆಯವ್ಯಯವನ್ನು ಅಧಿಕಾರಿಗಳು, ಜನಸಾಮಾನ್ಯರು ಗಂಭೀರವಾಗಿ ತೆಗೆದುಕೊಳ್ಳುತ್ತಾರೆ. </p>
			<p><strong>ಲೇಖಕರು ಬೆಂಗಳೂರು ವಿಶ್ವವಿದ್ಯಾಲಯದಲ್ಲಿ ಅರ್ಥಶಾಸ್ತ್ರದ ಪ್ರಾಧ್ಯಾಪಕರು. ಆಯವ್ಯಯ ವಿಶ್ಲೇಷಣೆಯಲ್ಲಿ ಪರಿಣತರು, ಸುದ್ದಿವಾಹಿನಿಗಳ ಆರ್ಥಿಕ ವಿಷಯಗಳ ಚರ್ಚೆಯಲ್ಲಿ ನಿಯಮಿತವಾಗಿ ಭಾಗವಹಿಸುತ್ತಾರೆ. ಹಲವಾರು ಪುಸ್ತಕಗಳನ್ನು ಪ್ರಕಟಿಸಿದ್ದಾರೆ.</strong></p>
		</div>
		<?php require_once(PHY_FLAT_URL . 'article-lists/samakalina.php'); ?>
	</div>
</div>

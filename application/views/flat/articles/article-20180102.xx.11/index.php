<div class="container-fluid">
	<div class="row align-items-top justify-content-center kannada">
		<div class="col-md-8 article">
			<p class="date english">2<sup>nd</sup> January 2018</p>
			<h1 class="title">ಇಂದು ನನಗೆ ನಾಳೆ ನಿನಗೆ</h1>
			<h2 class="author">ಕಾದಂಬಿನಿ</h2>
			<p class="description">ಆ ಪೊದೆಗೆ ಒಬ್ಬಳೇ ನುಗ್ಗಿಯೇಬಿಟ್ಟೆ. ಅಲ್ಲಿ ಕಂಡಿದ್ದೇನು? ವಿಕಾರವಾಗಿ ಹಲ್ಲು ಕಿರಿದುಕೊಂಡು ಭೀಬತ್ಸ್ಯಕರವಾಗಿ ಕಾಣುತ್ತಿದ್ದ ಮುಕ್ಕಾಲು ಪಾಲು ಸುಟ್ಟು ಕರ್ರಗೆ ಕರಟಿಹೋದ ಹೆಂಗಸಿನ ಶವ!</p>
			<p>ಆಗೆಲ್ಲ ಯಾರಾದರೂ ನನ್ನ ಮನೆಯ ವಿಳಾಸ ಕೇಳಿದರೆ ಕ್ರೈಸ್ತರ ಸಿಮಿತ್ರಿ ಮತ್ತು ಮುಸಲ್ಮಾನರ ಕಬರಸ್ಥಾನದ ನಡುವಿನ ಭೂತ ಬಂಗಲೆಯೇ ನಾನಿರುವ ಜಾಗವೆಂದು ನಾನು ಹೇಳುವುದಿತ್ತು. ನನ್ನ ಮನೆಯೆದುರಿನ ಕಿರಿದಾದ ಟಾರ್ ರಸ್ತೆಯನ್ನು ದಾಟಿದರೆ ಕಾಂಪೌಂಡ್ ಇಲ್ಲದ ಕ್ರೈಸ್ತರ ಸಿಮಿತ್ರಿಯೂ ಮನೆಯ ಹಿತ್ತಲು ದಾಟಿದರೆ ಮುಸ್ಲಿಮರ ಕಬರಸ್ಥಾನವೂ ಇತ್ತು.</p>
<p>ಬಾಲ್ಯದಲ್ಲಿ ಸೂರ್ಯ ಚಂದ್ರರು ಸಿಮಿತ್ರಿಯಲ್ಲಿ ಹುಟ್ಟುತ್ತಿದ್ದುದನ್ನೂ ಕಬರಸ್ಥಾನದಲ್ಲಿ ಮುಳುಗುತ್ತಿದ್ದುದನ್ನೂ ಹುಚ್ಚು ಮೋಹದಿಂದ ಆಸ್ವಾಧಿಸುತ್ತ ಕಣ್ತುಂಬುತ್ತಿದ್ದೆ. ನಿಜ ಹೇಳಬೇಕೆಂದರೆ ಅಷ್ಟು ರಮ್ಯ ಸೂರ್ಯ ಚಂದ್ರೋದಯ, ಅಸ್ತಮಾನಗಳನ್ನು ನಾನು ಬೇರೆಲ್ಲೂ ಕಂಡದ್ದೇ ಇಲ್ಲ ಅಥವಾ ಬೇರೆಡೆ ಕಂಡರೂ ಆಪ್ತವಾಗಲಿಲ್ಲವೇನೋ.</p>
<p>ಈ ಸಿಮಿತ್ರಿಯಲ್ಲಿ ನಟ್ಟ ನಡುವೆ ಉಳ್ಳವರ ಸಿಮೆಂಟಿನಲ್ಲಿ ಕಟ್ಟಿಸಿ ಉದ್ದುದ್ದ ಶಿಲುಬೆಗಳನ್ನಿರಿಸಿ ಹೆಸರು ಬರೆಸಿದ ಸಮಾಧಿಗಳಿದ್ದರೆ, ಅದರ ಸುತ್ತ ಬಡವರ ಮಣ್ಣಿನ ಗೋರಿಗಳೂ, ಮಕ್ಕಳ ಪುಟ್ಟ ಪುಟ್ಟ ಸಮಾಧಿಗಳೂ ಸಿಮಿತ್ರಿಯ ಅಂಚಿನಲ್ಲಿ ದುರ್ಮರಣಕ್ಕೀಡಾದವರ ಗೋರಿಗಳೂ ಇದ್ದವು. ಸಿರಿವಂತರು ಕಟ್ಟಿಸಿದ ಸಮಾಧಿಗಳಿಗೆ ಸಿಮೆಂಟಿನ ಮತ್ತು ಕಬ್ಬಿಣದ ಶಿಲುಬೆಗಳಿದ್ದರೆ ಬಾಕಿ ಸಮಾಧಿಗಳಿಗೆ ಮರದ ಶಿಲುಬೆಗಳಿದ್ದು ಸಾವಿನಲ್ಲೂ ವರ್ಗ ಅಸಮಾನತೆಯು ಎದ್ದೆದ್ದು ಕಣ್ಣಿಗಡರುತ್ತಿತ್ತು. ನಾವಿದ್ದದ್ದು ಚಿಕ್ಕ ಊರು. ಹೆಚ್ಚೆಂದರೆ ಮೂವತ್ತು ಕ್ರೈಸ್ತ ಕುಟುಂಬಗಳು ಇದ್ದಿರಬಹುದಾದ್ದರಿಂದ ಸಮಾಧಿ ಸ್ಥಳವೂ ಬಹಳ ಕಿರಿದೇ ಆಗಿತ್ತು. ಆದರೆ ಮನೆಯ ಹಿಂದಿನ ಕಬರ ಸ್ಥಾನ ಊರಿನ ಮುಸ್ಲಿಮರ ಸಂಖ್ಯೆಗನುಗುಣವಾಗಿ ತುಂಬ ವಿಸ್ತಾರವಾಗಿತ್ತು. ಸಮಾಧಿ ಜಾಗ, ಮಸಣ, ಕಬರ ಸ್ಥಾನ ಅಂದರೆ ವೈರಾಗ್ಯದ ತಾಣ ಅಥವ ಭೂತ ಪ್ರೇತಗಳಿರುವ ಭಯಾವಹ ಜಾಗ ಅಂದುಕೊಳ್ಳುವವರೇ ಹೆಚ್ಚು. ಆದರೆ ಮನೆಯೆದುರಿನ ಸಿಮಿತ್ರಿಯಲ್ಲೂ ಮನೆಯ ಹಿಂದಿನ ಕಬರಸ್ಥಾನದಲ್ಲೂ ಆಡಿ ಬೆಳೆದ ನನಗೆ ಸುಖಕ್ಕೆ ಉಬ್ಬದ ದುಃಖಕ್ಕೆ ಕುಗ್ಗದ ಒಂದಷ್ಟು ಸ್ಥಿತಪ್ರಜೆÐಯನ್ನು ಕಲಿಸಿದ ಜಾಗಗಳು ಅವು. ‘ಇಂದು ನನಗೆ ನಾಳೆ ನಿನಗೆ’ ಎಂದು ನನ್ನ ತಾಯಿ ಆಗಾಗ ಹೇಳುತ್ತಿದ್ದುದರಿಂದ ಸುಖದುಃಖಗಳಿಗೆಲ್ಲ ನಿರ್ಲಿಪ್ತವಾಗಿದ್ದುಬಿಡುವ ಅಭ್ಯಾಸ ಎಳವೆಯಲ್ಲೇ ನನಗಾಗಿಬಿಟ್ಟಿತ್ತು.</p>
<div class="inlay float-md-left maxw-300">
<p>ಸಿರಿವಂತರು ಕಟ್ಟಿಸಿದ ಸಮಾಧಿಗಳಿಗೆ ಸಿಮೆಂಟಿನ ಮತ್ತು ಕಬ್ಬಿಣದ ಶಿಲುಬೆಗಳಿದ್ದರೆ ಬಾಕಿ ಸಮಾಧಿಗಳಿಗೆ ಮರದ ಶಿಲುಬೆಗಳಿದ್ದು ಸಾವಿನಲ್ಲೂ ವರ್ಗ ಅಸಮಾನತೆಯು ಎದ್ದೆದ್ದು ಕಣ್ಣಿಗಡರುತ್ತಿತ್ತು.</p>
</div>
<p>ಬೆಳಿಗ್ಗೆ ಕೊಂಚ ತಡವಾಗಿ ಏಳುತ್ತಿದ್ದ ನಾನು ಸೂರ್ಯೋದಯ ನೋಡದಿದ್ದರೂ ಚಂದ್ರೋದಯಗಳನ್ನು ಮಾತ್ರ ತಪ್ಪಿಸಿಕೊಂಡದ್ದೇ ಇಲ್ಲ. ಹಗಲಿಗೆ ನನ್ನ ಮೊಲಕ್ಕೆ ಹುಲ್ಲಿಗಾಗಿ ನಾನು ಇದೇ ಸಮಾಧಿ ಜಾಗಗಳಲ್ಲಿ ಅಲೆಯುತ್ತಿದ್ದೆ. ಮೋಂತಿ ಹಬ್ಬದ ಕಾಲ ಸಮೀಪಿಸಿತೆಂದರೆ ಪುμÁ್ಪರ್ಚನೆಗಾಗಿ ನಾನು ಕಬರಸ್ಥಾನದಲ್ಲಿ ಹುಲಿಯುಗುರು ಕೊಯ್ದು ತರುತ್ತಿದ್ದೆ. ಕೆರೆಯಲ್ಲಿ ಆಡಲು ಹೋಗುವಾಗ, ಕಾಡಿನ ಹಣ್ಣುಗಳಿಗಾಗಿ ಹೋಗುವಾಗ, ಅಕ್ಕಪಕ್ಕದವರ ಮನೆಗಳಿಗೆ ಹಿತ್ತಲ ಬಾಗಿಲಿಂದ ಹೋಗಬೇಕಾದಾಗ ಇದೇ ಕಬರ ಸ್ಥಾನವನ್ನು ಹಾದು ಹೋಗುತ್ತಿದ್ದೆ. ಸಿಮಿತ್ರಿಯಲ್ಲಿ ಒಂದು ದೊಡ್ಡ ಮಾವಿನ ಮುದಿ ಮರವೂ, ಕಬರಸ್ಥಾನದಲ್ಲಿ ಅವೆμÉ್ಟೂೀ ದೊಡ್ಡ ದೊಡ್ಡ ಮರಗಳೂ ಪೊದೆಗಳೂ ಇದ್ದವು. ಈ ಮರಗಳ ಮೇಲೆ ಹಗಲಲ್ಲಿ ಹಿಂಡು ಹಿಂಡು ಗೂಬೆಗಳು ಮಿಸುಕಾಡದೆ ಕೂತಿರುತ್ತಿದ್ದವು. ಕೆರೆಯ ಆಚೆ ಬದಿಯಲ್ಲಿ ಅರಳಿ ಮರಗಳಿದ್ದು ಮರದ ತುಂಬ ಕಪ್ಪು ಕಪ್ಪು ಬಾವಲಿಗಳು ತಲೆಕೆಳಗಾಗಿ ಜೋತುಬಿದ್ದಿರುತ್ತಿದ್ದವು.</p>
<p>ಕಬರಸ್ಥಾನದ ಅಂಚಿನಲ್ಲಿ ಕೆರೆಯೂ ಇದ್ದುದರಿಂದ ಊರವರೆಲ್ಲ ಶೌಚಕ್ಕಾಗಿ ನನ್ನ ಮನೆಯ ಎಡಬದಿಗೆ ಇರುವ ಮಣ್ಣಿನ ದಾರಿಯಲ್ಲಿ ಹಾದು ಹೋಗುತ್ತಿದ್ದರು. ನಾವು ಮಕ್ಕಳು ಆಡುವಾಗ ಬಚ್ಚಿಟ್ಟುಕೊಳ್ಳುವ ತಾಣಗಳು ಇವೇ ಸಮಾಧಿಗಳಾಗಿದ್ದವು. ಸಮಾಧಿ ಜಾಗದಲ್ಲೇ ನಾವು ಇದ್ದ ಕಾರಣ ಸಾವಿನ ಆಟಗಳನ್ನು ಆಡುತ್ತಿದ್ದೆವು. ಒಬ್ಬರು ಸಾಯುವುದು, ತರಾವರಿ ರಾಗದಲ್ಲಿ ಅಳುವುದು, ಹೆಣ ಹೊರುವುದು, ಸಮಾಧಿ ಮಾಡುವುದು, ದೆವ್ವ ಆಗುವುದು ಹೀಗೆ. ಎμÉ್ಟೂೀ ಸಲ ಸಿಮಿತ್ರಿಯ ಕಟ್ಟಿಸಿದ ಸಿರಿವಂತರ ಗೋರಿಯ ಮೇಲೆ ಅಂಗಾತ ಮಲಗಿ ಹೆಣದ ಹಾಗೆ ನಟಿಸುವಾಗ ನಮ್ಮನ್ನು ಕಂಡ ದಾರಿಹೋಕರು ಬಯ್ದು ಓಡಿಸುತ್ತಿದ್ದರು. ನಮಗೆ ಸಾವು, ಸಮಾಧಿ, ದೆವ್ವ, ಭೂತ, ಆತ್ಮ ಹೀಗೆ ಯಾವುದರ ಮೇಲೂ ಭಯವೆಂಬುದೇ ಇರಲಿಲ್ಲ.</p>
<p>ಇರುಳಾಯಿತೆಂದರೆ ರೇಡಿಯೋ ಕೈಲಿ ಹಿಡಿದು ಹಾಡುಗಳ ಮಧುರ ರಾಗದಲೆಗಳಲಿ ತೇಲುತ್ತ ಜಗುಲಿಯ ಮೇಲೆ ಕೂತು ಮೋಡ ಮತ್ತು ಚಂದಿರನಾಟ ನೋಡುತ್ತ ನಡು ರಾತ್ರಿ ದಾಟುವ ತನಕವೂ ಕೂರುತ್ತಿದ್ದೆ. ಈ ಸಿಮಿತ್ರಿಯ ಗೋರಿಗಳು ಬೆಳ್ಳಗೆ ಹೊಳೆಯುತ್ತ ಎದ್ದುಕಾಣುತ್ತಿದ್ದವು. ನನಗೇಕೋ ಅದು ಒಬ್ಬ ನುರಿತ ಕಲಾವಿದನ ಇಷಿಕಾ ಕಲಂದಿಕೆಯಲಿ ಅರಳಿ ನಿಂತ ಒಂದು ಸುಂದರ ಚಿತ್ರದಂತೆ ಕಾಣುತ್ತಿತ್ತು. ಅಲ್ಲಿಂದ ಹಾಯ್ದು ಬರುವ ತಣ್ಣೆಲರ ಬೆರಳು ನನ್ನ ತುಂಬುಗೆನ್ನೆಗಳನ್ನು ಪ್ರೀತಿಯಿಂದ ಸವರುತ್ತಿತ್ತು. ಚಂದಿರನಿಲ್ಲದ ಕಾರಿರುಳ ಸೊಬಗು ಮತ್ತೊಂದು ತೆರನದು. ಕಾರ್ಗಾಲದ ಇರುಳ ಚೆಲುವು ಇನ್ನೊಂದು ಬಗೆಯದು. ಎμÉ್ಟೂೀ ಸಲ ಶವವನ್ನು ಮಣ್ಣು ಮಾಡಿದ ಇರುಳಲ್ಲಿ ಅಥವಾ ಅವರ ಸ್ಮರಣೆಯ ದಿನಗಳಂದು ಹೂರಾಶಿಗಳಿಂದ ಸಿಂಗರಿಸಲ್ಪಟ್ಟು ಸೇವಂತಿಕೆ, ಸುಗಂಧರಾಜ ಹೂಗಳ ಪರಿಮಳದಿಂದ ಆವರಿಸಿದ ಸಿಮಿತ್ರಿಯಲ್ಲಿ ಇರುಳಿಡೀ ಮೊಂಬತ್ತಿಗಳು ಉರಿಯುತ್ತಿದ್ದವು. ಅವು ನನ್ನಲ್ಲಿ ಅದಾವ ಪರಿಯ ಭಾವೋದ್ವೇಗವನ್ನುಂಟು ಮಾಡುತ್ತಿದ್ದವೆಂದು ಇಲ್ಲಿ ವಿವರಿಸಲರಿಯೆ.</p>
<p>ಅಪರೂಪಕ್ಕೆ ಯಾರಾದರೂ ಸತ್ತಾಗ ಹೆಣ ತೆಗೆದುಕೊಂಡು ಬರುವಾಗ ನಾನು ಬೇಲಿಯಲ್ಲಿ ನಿಂತು ಎಲ್ಲ ಮುಗಿಯುವತನಕವೂ ನೋಡುತ್ತಿದ್ದೆ. ಮಡಿದವರು ಯಾರೇ ಆಗಿದ್ದರೂ ಬಹಳ ವೇದನೆಯಾಗುತ್ತಿತ್ತು. ಬಹಳ ಸಲ ನಾನು ಮಡಿದವರಿಗಿಂತ ಮಡಿದವರ ಮನೆಯವರಿಗಾಗಿ ದುಃಖಿಸುತ್ತಿದ್ದುದಿತ್ತು. ಇμÁ್ಟದರೂ ಕೆಲವೊಮ್ಮೆ ಏನೇನೋ ಘಟಿಸಿಬಿಡುತ್ತಿತ್ತು.</p>
<p>ಒಮ್ಮೆ ಊರೆಜಮಾನನ ಶವವೊಂದನ್ನು ಊರತುಂಬ ಮೆರವಣಿಗೆ ಮಾಡಿ ಸಮಾಧಿ ಮಾಡಲು ತರುತ್ತಿದ್ದರು. ಸಿರಿವಂತನ ಶವಕ್ಕೆ ಜನರೂ ಜಾಸ್ತಿ. ಶೋಕದ ಬ್ಯಾಂಡು, ಮನೆ ಮಂದಿಯ ಪಾರವಿಲ್ಲದ ದುಃಖ, ಶೋಕರಾಗದ ಹಾಡುಗಳು ಹೀಗೆ ದೊಡ್ಡ ಮೆರವಣಿಗೆ ಸಮಾಧಿ ಜಾಗವನ್ನು ಸಮೀಪಿಸುತ್ತಲಿತ್ತು. ನನ್ನ ಮನೆಯಲ್ಲಿ ರಾಕಿ ಎಂಬ ನಾಯಿ ಮುನ್ನಿ ಎಂಬ ಬೆಕ್ಕು ಇದ್ದು ದುಃಖತಪ್ತ ಮೆರವಣಿಗೆ ಎದುರು ಬಂತೆನ್ನುವಾಗ ನನ್ನ ಬೆಕ್ಕು ನನ್ನ ಮನೆಯ ಮಾಡಿನಿಂದ ಕೆಳಗೆ ಜಿಗಿಯುವುದಕ್ಕೂ ಕೆಳಗಿದ್ದ ನಮ್ಮ ನಾಯಿ ರಾಕಿಯ ಮೇಲೆ ಆಯ ತಪ್ಪಿ ಬೀಳುವುದಕ್ಕೂ ಸರಿಯಾಯಿತು. ಮೊದಲೇ ಮೆರವಣಿಗೆಯನ್ನು ಬೆರಗಿನಲ್ಲಿ ನೋಡುತ್ತಿದ್ದ ನಾಯಿಗೆ ಅನಿರೀಕ್ಷಿತವಾಗಿ ಬೆಕ್ಕು ಮೈಮೇಲೆ ಬಿದ್ದದ್ದೇ ಗಾಬರಿಯಿಂದ ರಸ್ತೆಯಲ್ಲಿ ಹೋಗುತ್ತಿದ್ದ ವ್ಯಕ್ತಿಯೊಬ್ಬರ ಪಂಚೆಗೆ ಗಬಕ್ಕನೆ ಬಾಯಿ ಹಾಕಿ ಎಳೆದುಬಿಟ್ಟಿತು. ಮೆರವಣಿಗೆಯನ್ನು ನೋಡುತ್ತಿದ್ದ ಚಿಕ್ಕ ಹೊಡುಗನೊಬ್ಬ ಜೋರಾದ ದನಿಯಲ್ಲಿ ‘ಅಯ್ಯೋ ಚೆಡ್ಡಿನೇ ಹಾಕಿಲ್ಲ!’ ಎಂದು ಅರಚಿಬಿಟ್ಟ. ಇಡೀ ಶೋಕತಪ್ತ ಮೆರವಣಿಯ ಜನ ಜೋರಾಗಿ ನಗತೊಡಗಿದರು! ಹೀಗೆ ನಕ್ಕಾಗ ನಗುವ ಅತ್ತಾಗ ಅಳುವ ಜಗದ ಪರಿಯನ್ನು ನಾನು ಬೆರಗಾಗಿ ನೋಡುತ್ತಿದ್ದೆ.</p>
<p>ಮತ್ತೊಮ್ಮೆ ಹೀಗಾಯಿತು. ತುಂಬ ಸಂಸಾರ ನಡೆಸಿದ ವೃದ್ದ ತೀರಿಹೋಗಿದ್ದ. ಎಲ್ಲ ಪ್ರಾರ್ಥನೆಗಳೂ ಮುಗಿದ ಬಳಿಕ ಶವವನ್ನು ಗುಂಡಿಗಿಳಿಸಬೇಕು. ಅವನ ಮುದಿ ಪತ್ನಿಯ ರೋದನೆ ಗಗನ ಮುಟ್ಟಿತ್ತು. `ನನ್ನನ್ನು ಬಿಟ್ಟು ಹೋಗ್ಬೇಡಿ, ನಾನೂ ಬರ್ತೀನಿ.. ನನ್ನನ್ನೂ ಕರೆದುಕೊಂಡು ಹೋಗಿ.. ಇನ್ನು ನಾನೇಕೆ ಬದುಕಿರಬೇಕು? ನಿಮ್ಮ ಜೊತೆಯೇ ಬಂದ್ಬಿಡ್ತೀನಿ’ ಎಂದು ಗುಂಡಿಗೇ ಹಾರಿಬಿಡುವಂತೆ ಜನರನ್ನು ತಳ್ಳಿಕೊಂಡು ನುಗ್ಗುತ್ತಿದ್ದ ದೃಶ್ಯದಿಂದ ಎಲ್ಲರೂ ಕಣ್ಣೀರಾಗಿ ಕರಗಿ ಹೋಗಿದ್ದರು. ಆಕೆಯನ್ನು ಬಹಳ ಕಷ್ಟಪಟ್ಟು ಸಂಭಾಳಿಸಿ ಶವವನ್ನು ಗುಂಡಿಗಿಳಿಸಿದ್ದμÉ್ಟೀ ಮುದುಕಿ ಮಣ್ಣುದಿಬ್ಬದಿಂದ ಜರ್ರನೆ ಜಾರಿ ಗುಂಡಿಯೊಳಕ್ಕೆ ದುಬುಕ್ಕನೆ ಬಿದ್ದೇಬಿಟ್ಟಿತು. ಸುತ್ತ ನೆರೆದವರಿಗೆ ಏನು ಎತ್ತ ತಿಳಿಯುವುದರೊಳಗೆ `ಅಯ್ಯಯ್ಯೋ ಯಾವನೋ ಅವನು ದೂಡಿದ್ದು ಹೊಂಡಕ್ಕೆ? ಕಣ್ಣು ಕಾಣಲ್ವೇನ್ರೋ? ಕೊಂದು ಹಾಕಕ್ಕೆ ಮಾಡಿದ್ರೇನೋ ನಾಲಾಯಕ್ಕುಗಳಾ.. ಗುಂಡಿಗೆ ಹಾಕಿದ್ರಲ್ಲೋ! ಎತ್ರೋ ಮೇಲೆ.. ನನ್ನ ಸೊಂಟವೇ ಮುರಿದುಹೋಯ್ತಲ್ಲೋ..’ ಎಂದು ಮುದುಕಿ ಬೊಬ್ಬೆ ಹೊಡೆಯುತ್ತಿತ್ತು!</p>
<p>ಹೀಗೆ ಶವ, ಸಮಾಧಿ ಇದನ್ನೆಲ್ಲ ನೋಡಿದ್ದರಿಂದಲೇ ಏನೋ ನನಗೆ ಭಯವೆಂಬುದೇ ಇರಲಿಲ್ಲವೆನಿಸುತ್ತದೆ. ನನ್ನ ಪಕ್ಕದ ಕುಲುಮೆ ಮನೆಯ ಸೊಂಟ ಬಾಗಿದ ಹೆಂಗಸು ಕಟ್ಟಿಗೆಗೆ ಕಾಡಿಗೆ ಹೋಗುತ್ತಿದ್ದಳು. ಅವರ ಮಗಳು ರಾಣಿ ನನ್ನ ಗೆಳತಿಯಾದ್ದರಿಂದ ನಾನೂ ಅವಳೂ ಈ ಹೆಂಗಸಿನ ಜೊತೆ ಕಾಡಿಗೆ ಹೋಗುತ್ತಿದ್ದೆವು. ಕಾಡಿನಲ್ಲಿ ಇನ್ನಿಲ್ಲದಂತೆ ಅಲೆಯುವುದು, ಕಾಡುಹಣ್ಣು ಕಾಯಿ, ಹೂಗಳನ್ನು ಅರಸುವುದು, ಹಕ್ಕಿಗಳ ಹಾಡು ಕೇಳುವುದು, ಮರ ಹತ್ತುವುದು, ಮೊಲಗಳ ಜಾಡು ಹಿಡಿದು ಹೋಗುವುದು, ನಡು ನಡುವೆ ರಾಣಿಯ ತಾಯಿಗೆ ಸಹಾಯ ಮಾಡುವುದು ಇದೆಲ್ಲ ಮಾಡುತ್ತಿದ್ದೆವು.</p>
<div class="inlay float-md-right maxw-300">
<p>ನಕ್ಕಾಗ ನಗುವ ಅತ್ತಾಗ ಅಳುವ ಜಗದ ಪರಿಯನ್ನು ನಾನು ಬೆರಗಾಗಿ ನೋಡುತ್ತಿದ್ದೆ.</p>
</div>
<p>ಹೀಗೆ ಹೋದಾಗ ಒಂದು ಪೊದೆಯಲ್ಲಿ ನೀಳ ನೀಳ ಕೋಲುಗಳ ಗಿಡಗಳು ಕಂಡವು. ಇದನ್ನು ಕಡಿದರೆ ಆ ಹೆಂಗಸಿಗೆ ಹೊರೆ ಕಟ್ಟಿಗೆಯಾಗುತ್ತದೆ ಎಂದು ಆ ಪೊದೆಗೆ ಒಬ್ಬಳೇ ನುಗ್ಗಿಯೇಬಿಟ್ಟೆ. ಅಲ್ಲಿ ಕಂಡಿದ್ದೇನು? ವಿಕಾರವಾಗಿ ಹಲ್ಲು ಕಿರಿದುಕೊಂಡು ಭೀಬತ್ಸ್ಯಕರವಾಗಿ ಕಾಣುತ್ತಿದ್ದ ಮುಕ್ಕಾಲು ಪಾಲು ಸುಟ್ಟು ಕರ್ರಗೆ ಕರಟಿಹೋದ ಹೆಂಗಸಿನ ಶವ! ಅಲ್ಲಿಯೇ ರಾಶಿ ರಾಶಿ ಹರಡಿಕೊಂಡಿದ್ದ ಕುಂಕುಮ, ಅರಿಶಿಣ, ಹೂವು, ಬಳೆಗಳ ರಾಶಿ... ಕಾಡು ನಾಯಿ ನರಿಗಳೆಲ್ಲ ಎಳೆದಾಡಿದ್ದ ಮೂಳೆಗಳು ಅಲ್ಲಲ್ಲಿ! ಪಕ್ಕನೆ ಹಿಂದಿನ ದಿನ ನನ್ನ ಮನೆಯ ಪಕ್ಕದಿಂದಲೇ ಕಾಡಿನೊಳಗಿನ ಮಸಣಕ್ಕೆ ಹೊತ್ತೊಯ್ಯುತ್ತಿದ್ದ ಕೆರಿಯಮ್ಮ ಎಂಬಾಕೆಯ ಸೊಸೆಯ ಹೆಣದ ನೆನಪಾಯಿತು. ತಣ್ಣಗೆ ಪೊದೆಯಿಂದ ಹೊರಬಂದೆ. ಮೊದಲೇ ಹೆದರುಪುಕ್ಕಲರಾದ ರಾಣಿ ಮತ್ತು ಅವಳಮ್ಮನಿಗೆ ಈ ವಿಷಯ ಹೇಳಿದರೆ ಕಥೆ ಕೆಡುವುದು ಎನಿಸಿ ಸುಮ್ಮನಿದ್ದುಬಿಟ್ಟೆ.</p>
<p>ಒಮ್ಮೆ ಒಬ್ಬರ ಸಾವಿಗೆಂದು ದೂರದೂರಿನಿಂದ ನೆಂಟರಿಷ್ಟರೆಲ್ಲ ಬಂದಿದ್ದರು. ನನ್ನ ಕುಟುಂಬದ ಒಬ್ಬ ಹುಡುಗಿಯೂ ಆ ಸಾವಿಗಾಗಿ ಬಂದಿದ್ದಳು. ಶವವನ್ನು ಮಣ್ಣು ಮಾಡಲು ತೋಡಿದ್ದ ಗುಂಡಿಯ ಸುತ್ತೆಲ್ಲ ಜನ ನಿಂತಿದ್ದರು. ನನ್ನ ಪಕ್ಕದಲ್ಲೇ ನಿಂತಿದ್ದ ನನ್ನ ಸಂಬಂಧಿ ಹುಡುಗಿಯ ಎದುರೇ ಸತ್ತವನ ಮಗ ನಿಂತಿದ್ದು ಇವಳ ಕಡೆ ಮತ್ತೆ ಮತ್ತೆ ನೋಡುತ್ತಿದ್ದರೆ ಇವಳ ಕೆನ್ನೆ ಕೆಂಪೇರುತ್ತಿದ್ದವು. ಇವಳು ಬೊಗಸೆ ಕಣ್ಣಗಲಿಸಿ ಅವನತ್ತ ನೋಡಿದಳೆಂದರೆ ಅವನ ಮೀಸೆಯ ಮರೆಯಲ್ಲಿ ನಗೆಯರಳಿ ಕೆಂಪು ಕೆಂಪಾಗುತ್ತಿದ್ದ. ನಾನು ಒಮ್ಮೆ ಅವನ ಕಡೆಗೂ ಒಮ್ಮೆ ಇವಳ ಕಡೆಗೂ ನೋಡುವುದೇ ಆಯ್ತು. ಆಮೇಲೆ ವಾರಗಟ್ಟಲೆ ಅವನೂ ಇವಳೂ ಅವಳು ಬರುವ ಸಮಯಕ್ಕೇ ಇವನೂ ಹೋಗಿ ಇವನು ಹೋಗುವ ಸಮಯಕ್ಕೇ ಅವಳೂ ಹೋಗಿ ಅವನು ತಂದೆಯ ಸಮಾಧಿಗೆ ಹೂ ಹಾಕಿದ್ದೇ ಹಾಕಿದ್ದು! ಸಮಾಧಿ ಸ್ವಚ್ಛಗೊಳಿಸುವುದೇನು, ಮೊಂಬತ್ತಿ ಉರಿಸುವುದೇನು ಪ್ರಾರ್ಥನೆ ಮಾಡುವುದೇನು, ಅಳುವುದೇನು ಕೇಳುವುದೇ ಬೇಡ! ಇವರಿಬ್ಬರ ಸತ್ತವನ ಮೇಲಿನ(?) ಪ್ರೀತಿಯನ್ನು ಕಂಡು ಊರ ಜನ ಬೆಕ್ಕಸ ಬೆರಗು!</p>
<p>ಇಂಥ ಎμÉ್ಟೂೀ ಸಂಗತಿಗಳು ನನ್ನ ಬದುಕಿನೊಂದಿಗೆ ಬೆಸೆದುಹೋದವು. ನನ್ನ ಪಿಯುಸಿ ಓದು ಮುಗಿಯುತ್ತಲೇ ನಾನು ಆ ಊರು ಬಿಟ್ಟೆ. ತೀರಾ ಇತ್ತೀZಗೆ ನನ್ನ ಆರೋಗ್ಯ ಹದಗೆಟ್ಟು ನಾನು ಊರಿಗೆ ಹೋದೆ. ನವೆಂಬರ್ ತಿಂಗಳು. ಆ ದಿನ ಒಬ್ಬ ಕ್ರೈಸ್ತರು ತೀರಿಹೋಗಿದ್ದರು. ಬೆಳಿಗ್ಗೆಯಿಂದಲೇ ಯಾರೋ ಒಂದಿಬ್ಬರು ಶರಾಬು ಕುಡಿದುಕೊಂಡು ಜೋರಾಗಿ ಮಾತಾಡುತ್ತ ನಗುತ್ತ ಗುಂಡಿ ತೋಡುವುದು ಕಾಣುತ್ತಿತ್ತು. ಯಾರಾದರೂ ಸತ್ತಾಗ ಈ ಸಿಮಿತ್ರಿಯ ಎದುರಿಂದಲೇ ಮೆರವಣಿಗೆಯಲ್ಲಿ ಶವವನ್ನು ಚರ್ಚಿಗೆ ಕೊಂಡೊಯ್ದು ಒಂದರ್ಧ ತಾಸು ಪ್ರಾರ್ಥನೆಯ ಬಳಿಕ ಮೆರವಣಿಗೆಯಲ್ಲಿ ಶವವನ್ನು ತಂದು ಈ ಸಮಾಧಿಯಲ್ಲಿ ಮಣ್ಣು ಮಾಡುವುದು ಅಲ್ಲಿನ ಕ್ರೈಸ್ತರ ನಡಾವಳಿ. ಆ ದಿನಗಳಲ್ಲಿ ನನಗೆ ವಿಪರೀತ ಅನಾರೋಗ್ಯವಾದ ಕಾರಣ ನನಗೆ ಓಡಾಡಲು ಮನಸ್ಸಿದ್ದರೂ ನನ್ನ ದೇಹದ ಮೇಲೆ ವ್ಯತಿರಿಕ್ತ ಪರಿಣಾಮ ಉಂಟು ಮಾಡಬಹುದೆಂದು ವೈದ್ಯರ ಕಟ್ಟೆಚ್ಚರವಿತ್ತು.</p>
<p>ಸಂಜೆ ನಾಲ್ಕರ ಹೊತ್ತಿಗೆ ಶವಯಾತ್ರೆ ಶೋಕಗೀತೆ ಹಾಡುತ್ತ ಚರ್ಚಿಗೆ ಹೋಯಿತೆಂದಾಯಿತು. ಅಷ್ಟೂ ಹೊತ್ತೂ ಬೆಂಕಿ ಬಿಸಿಲು ಸುರಿದ ಬಾನು ಇದ್ದಕ್ಕಿದ್ದಂತೆ ಕಪ್ಪಾಯಿತು. ಜೋರಾಗಿ ಗಾಳಿ ಬೀಸಿದ್ದμÉ್ಟೀ ಮುಗಿಲು ಮುರಿದುಬೀಳುವಂಥ ಮಳೆ! ಅರ್ಧ ಗಂಟೆಯೊಳಗೆ ರಭಸದ ಮಳೆ ನಿಂತಿತಾದರೂ ಸಮಾಧಿಗಾಗಿ ತೋಡಿದ್ದ ಆಳುದ್ದದ ಗುಂಡಿ ತುಂಬ ನೀರು!</p>
<p>ಸದಾ ನನ್ನ ಪಾಪ ಪುಣ್ಯಗಳ ಸಮಪಾಲುಧಾರ ನನ್ನ ತಮ್ಮ. ನಾನು ನನ್ನ ತಮ್ಮನಿಗೆ `ಏನೋ ಮಾಡೋದೀಗ. ಶವ ಬರುತ್ತೆ ಗುಂಡಿ ತುಂಬ ನೀರಿದೆಯಲ್ಲಾ...? ಅಂದೆ. ಅವನೂ ಹೌದಲ್ಲ ಕಣೇ ಅಕ್ಕಾ ಎಂತ ಮಾಡೋದು?’ ಅಂದ. `ಯಾರಾದ್ರೂ ಜನ ಸಿಗ್ತಾರಾ ನೋಡು ಗುಂಡಿ ಖಾಲಿ ಮಾಡಲು’ ಅಂದೆ. `ಈಗೆಲ್ಲಿ ಸಿಗ್ತಾರೆ ಹೋಗೇ ಅಕ್ಕಾ ನೀನೊಂದು!’ ಅಂದ. ಇಬ್ಬರೂ ಒಂದು ಕ್ಷಣ ಮುಖ ನೋಡಿಕೊಂಡೆವು. `ನೀ ಬರಬೇಡ. ನಿಂಗೆ ಹುμÁರಿಲ್ಲ ಮೊದಲೇ’ ಅಂದ. ನಾನು `ಏನಾಗಲ್ಲ ಸುಮ್ನಿರು’ ಅಂದೆ. ಬಕೇಟು ಚೊಂಬು ಹಿಡಿದು ನೀರು ಉಗ್ಗತೊಡಗಿದೆವು. ನೀರು ಕೈಗೆಟುಕದಾದಾಗ ತಮ್ಮ ಗುಂಡಿಗಿಳಿದು ನೀರು ತುಂಬಿ ತುಂಬಿ ಕೊಟ್ಟಂತೆಲ್ಲ ನಾನು ಗುಂಡಿ ಅಗೆದು ರಾಶಿ ಹಾಕಿದ ಮಣ್ಣ ದಿಬ್ಬದ ಮೇಲೆ ಜಾರುತ್ತ ಬೀಳುತ್ತ ನೀರು ಅತ್ತ ಚೆಲ್ಲುತ್ತಿದ್ದೆ. ಅಂತೂ ನೀರು ಖಾಲಿಯಾಯಿತು. ಅತ್ತಲಿಂದ ಪ್ರಾರ್ಥನೆ ಮುಗಿಸಿ ಶವಯಾತ್ರೆ ಬರುವುದು ಕಾಣತೊಡಗಿತು. ನಾವಿಬ್ಬರೂ ಚೊಂಬು ಬಕೇಟುಗಳ ಸಮೇತ ಮನೆ ಸೇರಿಕೊಂಡೆವು. ಈ ಸಂಗತಿ ಯಾರಿಗೂ ತಿಳಿಯದಂತೆ ಉಳಿದೆವು.</p>
<p>ಬಾಲ್ಯದಿಂದಲೂ ಈ ಸಮಾಧಿ ಜಾಗ ಎಂದರೆ ಅಲ್ಲಿ ನನಗೆ ನನ್ನ ತಂದೆ ಅಡ್ಡಾಡುತ್ತಿರುವ ಚಿತ್ರವೊಂದು ಕಣ್ಣ ಮುಂದೆ ಮೂಡುತ್ತದೆ. ಬೇಲಿಯ ಮುಳ್ಳುಗಳಿಗೋ ನಾನು ಸಾಕಿದ್ದ ಮೊಲ, ಪುಟ್ಟಿಮಾ ಎಂಬ ದನ, ರೆಕ್ಸ್ ಎಂಬ ಕುರಿಗಾಗಿ ಹುಲ್ಲಿಗೋ, ನಾನು ನೆಟ್ಟ ಹೂಗಿಡಗಳ ಬುಡಕ್ಕೆ ಹಾಕುವ ಮಣ್ಣಿಗಾಗಿಯೋ ಈ ಸಮಾಧಿ ಜಾಗದಲ್ಲೇ ಅಡ್ಡಾಡುತ್ತ ಇರುವ ಅಪ್ಪ ಕಾಣುತ್ತಿದ್ದರು. ಈಗ ಊರಿಗೆ ಹೋದರೆ ತಮ್ಮ ಕಟ್ಟಿಸಿದ ಹೊಸ ಮನೆಯ ತೆರೆಸಿನ ಮೇಲಿಂದ ಅಮೃತ ಶಿಲೆಯಲ್ಲಿ ಕಟ್ಟಿಸಿದ ಅಪ್ಪನ ಸಮಾಧಿ ಕಾಣುತ್ತದೆ. ಕಲ್ಲಿನಲ್ಲಿ ಒರಗಿಸಿಟ್ಟಂತ ವಿನ್ಯಾಸದಲ್ಲಿ ಅಪ್ಪ ನನ್ನನ್ನೇ ನೋಡಿ ನಗುತ್ತಿರುವಂಥ ಫೋಟೋ ಒಂದಿದೆ ಅದರ ಮೇಲೆ. ಕತ್ತಲಾದದ್ದೂ ಅರಿವಿಗೆ ಬಾರದಂತೆ ಬಹಳ ಹೊತ್ತು ನೋಡುತ್ತ ನಿಂತುಬಿಡುತ್ತೇನೆ. ಅಪ್ಪ ನಗುತ್ತಲೇ ಒಳಗೆ ಹೋಗು ರಾತ್ರಿಯಾಯ್ತು. ಒಳಗೆ ಹಂಡೆಯಲ್ಲಿ ನೀರು ಕಾಯಿಸಿದ್ದೇನೆ ಸ್ನಾನ ಮಾಡು, ಹಲಸಿನ ಸೊಳೆ ಬಿಡಿಸಿಟ್ಟಿದ್ದೇನೆ ತಿನ್ನು ಹೀಗೆಯೇ ಏನೋ ಒಂದು ಹೇಳಿದಂತಾಗುತ್ತದೆ. ಕಣ್ಣು ಹನಿಗೂಡುತ್ತವೆ.</p>
		</div>
			<?php require_once(PHY_FLAT_URL . 'article-lists/others.php'); ?>
	</div>
</div>

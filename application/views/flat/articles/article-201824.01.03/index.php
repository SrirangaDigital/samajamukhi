<div class="container-fluid">
	<div class="row align-items-top justify-content-center">
		<div class="col-md-8 article">
			<p class="date english">2<sup>nd</sup>आश्वयुजमासः अक्टोबर्  ೨೦೧೮</p>
			<h1 class="title">प्लावने शिष्टा मानवीयता</h1>
			<h2 class="author">डा.हरिकृष्णन् वि.पि, वरिष्ठानुसन्धाता, संस्कृतसंवर्धनप्रतिष्ठानम्,</h2>
			<figure class="float-md-right maxw-300"><img class="img-fluid" src="../../images/0022a.jpg" /></figure>
			<p>दुर्घटनाः, वैषम्यानि, जीवनसन्धारणाय प्रवृत्तानि आन्दोलनानि च मानवस्य नेत्रोन्मीलनं कुर्वन्ति इति वास्तविकः प्रस्तावः । एतादृशीषु दुर्घटनासु आपतितासु वर्ण-वर्ग-जाति-धर्मभेदं विना वयं सर्वे ‘मानवत्वं’ प्राप्नुमः । तस्य प्रत्यक्षं प्रमाणम् अस्ति आगस्ट्मासे केरलेषु प्रवृत्तं प्लावनं, तस्मात् राज्यस्य अस्य पुनरुज्जीवनं च । धनेन सर्वं सुसाध्यम् इत्यस्य विचारस्य उपरि पतितः वज्रप्रहारः आसीत् अयं निसर्गविकोपः । महता प्रयासेन लोकस्यास्य अनन्तसाहाय्येन च केरलराज्यं पुनः सुस्थितिं प्राप्नुवत् वर्तते । तेषां प्लावनदिनानां किञ्चन विहगवीक्षणं करवाम ।</p>
			<p>दुर्घटनायाः गभीरतां, मानवत्वस्य निदानं च प्रकटयितुम् इदमेकं चित्रं पर्याप्तमस्ति । अग्निशमनसेनानीः जिनेशः टि आर् मृत्तिकापातेन व्रणितस्य बालकस्य रक्षां करोति अत्र । आकस्मिकस्य अस्य चित्रस्य स्वीकर्ता बिबिनः अवोचत् - ‘‘तस्य रक्षकस्य मुखे तस्मिन् क्षणे दृष्टः पितृसमः रक्षणोन्मुखभावः वर्णनातीतः आसीत् । सः तं बालकं स्वपुत्रवत् वक्षसि निधाय महता प्रयासेन वेगेन च रक्षायानं प्रापितवान् । परन्तु दौर्भाग्येण सः बालः आतुरालयप्राप्तितः पूर्वमेव मृत्युना गृहीतः । पश्यत एतं सज्जनं, यः रक्षा एव मम कार्यमिति सततं मनसि निधाय स्वजीवरक्षामपि अविगणय्य ‘केवलोद्योगमानसानां’ कृते मार्गप्रदर्शकः वर्तते ।’’ </p>
			<p>ज्वरपीडितं बालकम् उन्नीय जले मग्नप्रायं सेतुं तरतः एन्.डि.आर्.एफ्. जनस्य कन्नय्यकुमारस्य कर्मोत्सुकता धैर्यं च लोकेन नितरां श्लाघितम् अस्ति । घटना एवं घटिता । ज्वरपीडितस्य बालकस्य पिता बालकम् आतुरालयं नयन् आरक्षकैः अवरुद्धः । चेरुतोणि-जलसम्भरण्याः अतिशक्तजलप्रवाहेण सेतुः मज्जन् अस्ति इति आसीत् आरक्षकाणां कथनम् । वस्तुतः तावता जलं सेतुं ग्रसितुम् उद्यतम् आसीत् एव । बालकस्य पिता वदति - ‘‘अस्यां स्थितौ किं करवाणि इति मयि चिन्ताग्रस्ते, अकस्मात् कश्चन मम हस्तात् बालकम् आहृत्य सेतुतरणं कृतवान् । अहमपि तम् अनुधाव्य बालकम् आतुरालयं प्रापितवान् । तस्य महाजनस्य सा प्रवृत्तिरेव मम पुत्रस्य प्राणरक्षणस्य कारणम् । सः एव ईश्वरवत् मम पुत्रस्य रक्षाम् अकरोत्’’ इति । </p>
			<figure class="float-md-right maxw-300"><img class="img-fluid" src="../../images/0023a.jpg" /></figure>
			<p>‘‘तदा तस्यां दुरवस्थायां तस्य बालकस्य रक्षणमेव मम लक्ष्यम् आसीत् । जनाः श्लाघेरन् इति मया न चिन्तितम् । अथापि सर्वेषां स्नेहाशिषां कृते धन्यवादः’’ इति वदति कन्नय्यकुमारः । पश्यत, तस्य सौमनस्यं, कर्तव्यं प्रति श्रद्धां च । एतादृशाः समर्पितमनसः जनाः एव लोकस्यास्य आदर्शाः भवन्ति । </p>
			<p>सहवर्तित्वस्य सोदरभावस्य च सन्देशं प्रसारयति मध्यप्रदेशीयः कम्बलवणिक् विष्णुः । उत्तरकेरलस्य कण्णूरुजनपदः अपि महता प्लावनेन सङ्कष्टे आसीत् । दुर्योगेऽस्मिन् स्वगृहं त्यक्त्वा पलायितानां जनानां तात्कालिकनिवासाय सर्वकारः, सर्वकारेतरसंस्थाश्च शरणस्थानानि प्राकल्पयन् । तेषु अन्यतमे इरिट्टिप्रदेशस्थे शरणस्थाने वर्तमानाः जनाः महता शैत्येन बाधमानाः सन्तः कष्टम् अन्वभवन् । अनुस्यूततया जायमाना वृष्टिः अभूतपूर्वं शैत्यम् अजनयत् । तदा एषः दयालुः विष्णुः स्वनिकटे विद्यमानानि कम्बलानि निश्शुल्करूपेण जनेभ्यः अयच्छत् । अनेन कर्मणा सः न केवलं केरलराज्येन, अपि तु सम्पूर्णराष्ट्रेण अभिनन्दितः । </p>
			<figure class="float-md-right maxw-300"><img class="img-fluid" src="../../images/0023b.jpg" /></figure>
			<p>तमिळनाडुराज्यस्था अनुप्रिया स्वीये पिग्गिवित्तकोशे (Piggy Bank) विद्यमानानि ८२४०/- रूप्यकाणि मुख्यमन्त्रिणः आपत्साहाय्यनिधये समर्पयितुम् इच्छुका अस्ति । केवलम् अष्टवर्षवयस्कायाः अस्याः बालिकायाः इयं प्रवृत्तिः सर्वेभ्यः प्रेरणाप्रदायिनी भवति इत्यत्र नास्ति संशयः । लघ्व्या अनया बालिकया महता कालेन एकैकं रूप्यकम् अपि सङ्गृह्य रक्षितस्य अस्य धनराशेः प्रदानेन जनानां मनसि चिरप्रतिष्ठितता प्राप्ता । </p>
			<p>अर्जितं ज्ञानं लोकोपकारार्थं प्रयुक्तं चेदेव तस्य सार्थ-कता भवेत् । Licensde Scuba diving निर्देशकः मनोहरः स्वस्य ज्ञानं यन्त्राणि च उपयुज्य उपसप्ततानां जनानां रक्षाम् अकरोत् । वृक्षैः भवनैश्च आवृतेभ्यः प्रदेशेभ्यः स्वीयया लघुनौकया जनान् रक्षास्थानानि प्रापयत् सः । यत्र सैनिकानां वायुयानानां च प्रवेशः दुष्करः आसीत् तादृशेषु स्थानेषु एतस्य प्रवृत्तिः आसीत् । एषः जनैः सेनया च अभिनन्दितः । द्वादश परिवाराः तेन रक्षिताः । ‘सः सज्जनः एव अधुना अस्माकं जीवनस्य कारणम्’ इत्यस्ति मनोहरेण रक्षितायाः रजितायाः वचनम् । </p>
			<figure class="float-md-right maxw-300"><img class="img-fluid" src="../../images/0023c.jpg" /></figure>
			<p>कण्णूरुजनपदस्य पय्यन्नूरुप्रान्तीयौ षोडशवयस्का स्वाहा, तस्याः भ्राता चतुर्दशवयस्कः ब्रह्मा च स्वकीयाम् एकैकर्परिमितां भूमिं प्रलयबाधितानां साहाय्यार्थं सर्वकाराय अददताम् । एतस्याः भूमेः मूल्यं चत्वारिंशल्लक्षमितम् इत्येतदेव साहाय्यस्यास्य महत्त्वम् अवगमयेत् । एतयोः तु कर्षकपरिवारः । आहत्य दशैकर्परिमिता भूमिः एतेषाम् अधीना । एतयोः पिता शङ्करः वदति - ‘‘मम पुत्री पुत्रश्च समाजहिताय कार्यमिदं कर्तुम् उद्युक्तवन्तौ इति अंशः तु मम महते आनन्दाय । सहजीविनां विषये वर्तमाना तयोः अनुकम्पा एव अस्माकं धनम् । वयं सर्वे मिलित्वा देशस्यास्य पुनर्निर्माणं करवाम’’ इति । </p>
			<p>कुट्टनाडुप्रदेशीयः जयदीपः अनन्यसाधारणं सेवाकार्यं कृतवान् । सः स्वस्य विवाहार्थं सङ्गृहीतानि सर्वाणि वस्तूनि उपयुज्य स्वगृहे एव प्लावनबाधितानां कृते आश्रयस्थानं कल्पितवान् । अस्य तु गृहं प्लावनात् मुक्तम् आसीत् । यावत् जनजीवनं सामान्यं भवेत् तावत् विवाहदिनाङ्कमपि अग्रे सारयित्वा निःस्वार्थसेवां दर्शितवान् अयं सज्जनः सर्वेषाम् अभिनन्दनपात्रम् अभवत् ।</p>
			<figure class="float-md-right maxw-300"><img class="img-fluid" src="../../images/0024a.jpg" /></figure>
			<p>जनानां दुःस्थितौ धनसाहाय्यं कर्तुं प्रायः सर्वे शक्नुवन्ति । पीरुमेड्प्रदेशीयः एं.गणेशः पत्नी एळिल्-अरशी च एकर्द्वयपरिमितां भूमिं भवनरहितेभ्यः जनेभ्यः दातुम् इच्छां प्राकाशयताम् । चेरुतोणिजलसम्भरण्याः जल-निस्सारणमार्गे विद्यमानानि प्रायः सर्वाणि गृहाणि पूर्णतया नष्टानि अभवन् । शरणकेन्द्रेषु वर्तमानानां जनानाम् - ‘अस्मदीयं सर्वं विनष्टम् अभवत्, वयं प्लावनानन्तरं कुत्र गच्छेम ?’ इति आक्रन्दनं श्रुत्वा आर्द्रमनस्कः जातः सन् गणेशमहोदयः अमुं निर्णयं स्वीकृतवान् । धनेन न, सेवनेनैव मानवः महान् भवति इत्यस्य निदर्शनम् इदम् ।</p>
			<p>विवाहः सर्वेषां जीवने प्रमुखं पर्व भवति । बान्धवैः मित्रैः च मेलितुं सर्वोत्तमः अवसरः एषः । परन्तु स्वराज्यस्य एतादृशं कष्टं विलोक्य मलयालचलनचित्रगायकः उण्णिमेनोनः स्वपुत्रस्य विवाहं सारल्येन कारयितुम् उद्युक्तः वर्तते । सार्धद्विसहस्रसंख्यकान् अतिथीन् आमन्त्रयितुम् उद्युक्ताः एते अधुना केवलं द्विशतसंख्यकान् अतिथीन् आमन्त्र्य रक्षितं धनं मुख्यमन्त्रिणः आपत्साहाय्यनिधये समर्पयितुं सज्जाः सन्ति । पितुः अमुं निर्णयं सहर्षम् अङ्ग्यकरोत् पुत्रः अङ्कुर-उण्णिः । वधूः कुमारी काव्या अपि एतं निर्णयम् अनुमोदितवती । </p>
			<figure class="float-md-right maxw-300"><img class="img-fluid" src="../../images/0024b.jpg" /></figure>
			<p>रक्षाकर्मणि स्वीयं भागधेयं पणीकृत्य सर्वकारोद्योगिनः कथं समाजसेवां कुर्युः इति दर्शयामासुः केचन युवानः अधिकारिणः । के.वासुकी (ऐ.ए.एस्.) तिरुवनन्तपुर-जनपदस्य अधिकारिणी । शरणस्थानानि स्वयं गत्वा सङ्घटनं कृतवती एषा । पुनः कुत्रचित् शरणस्थाने आत्म-विश्वासप्रदायकं भाषणं कृत्वा सर्वान् आश्वासितवती सा । तृश्शूर्-जनपदाधिकारिणी टि.वि.अनुपमा (ऐ.ए.एस्.) प्लावनबाधितेषु प्रदेशेषु स्वयमेव गत्वा सेवाकर्म अकरोत् । सङ्ग्रहीतानि वस्तूनि स्थापयितुं विमुखतां प्रदर्शितवतां अधिवक्तृसङ्घजनानां (Bar council) पुरतः एव तालस्य त्रोटनं कृत्वा शरणागतेभ्यः सङ्गृहीतानि वस्तूनि संस्थापितवती । एम्.जि.राजमाणिक्यम् (ऐ.ए.एस्.), एन्.एस्.के.उमेशः (ऐ.ए.एस्.) इत्युभौ सामान्यजनैः सह रक्षाकार्ये व्यापृतौ आस्ताम् । शरणस्थानस्य सङ्ग्रहशालां प्रति धान्यस्यूतं वहतोः तयोः चित्राणि समूहमाध्यमेषु प्रसिद्धिम् अवाप्तानि । इडुक्किजनपदाधिकारी एच्.जीवनबाबुः (ऐ.ए.एस्.) कण्णूरुजनपदाधिकारी मिरमोहम्मदलिः (ऐ.ए.एस्.), प्रशान्तनायरः (ऐ.ए.एस्.) इत्येते अपि यथाशक्ति जनसेवाम् अकुर्वन् । स्थानम् उद्योगः अधिकारः च समाजसेवायै एव कल्पिताः इति आचरणेन ज्ञापयन्तः एते सर्वेभ्यः नवोन्मेषम् अददन् । एतादृशेषु शासकेषु वर्तमानेषु नास्ति अस्माकं किञ्चन दुःखम् इति वदन्ति जनाः ।</p>
			<p>प्लावनस्य प्रारम्भसमयात् आरभ्य प्लावनानन्तरमपि जनसेवारता भवति सेवाभारती । अस्मिन् सेवाकर्मणि जनहितनिरताः भूत्वा सेवां कृतवत्सु स्वयंसेवकेषु विंशत्यधिकानां यूनां प्राणाः अपगताः इति तु दौर्भाग्यम् । अर्धलक्षाधिकाः स्वयंसेवकाः अहर्निशं सेवामण्डले कार्यं कुर्वन्तः वर्तन्ते । प्लावनबाधितेभ्यः बहुभ्यः एकान्तप्रदेशेभ्यः सहस्रशः जनाः सेवाभारत्या रक्षिताः । भोजनवस्त्रपेयजलव्यवस्थाः आकेरलम् आयोजिताः सेवा-भारत्या । जनपदानां सुरक्षितस्थानेषु शरणस्थानं वस्तु-सङ्ग्रहणस्थानं च संस्थाप्य सेवाकर्मणः सङ्घटनं कृतम् । चेङ्ङन्नूर्, तिरुवल्ला, कुट्टनाड्, कोच्चि इत्यादीन् प्लावन-बाधितप्रदेशान् प्रति आ केरलात् स्वयंसेवकाः ‘सेवा एव युगधर्मः’ इति स्मरन्तः अहमहमिकया आगच्छन्तः वर्तन्ते । राष्ट्रियस्वयंसेवकसंघस्य क्लिष्टनिर्देशान् मनस्सु निधाय मृत्युमपि तृणीकृत्य दुर्घटनासम्मुखे सेवारतानाम् एतेषां धीरता अभिनन्दनीया एव । परन्तु अस्याः प्रशंसा न केनापि माध्यमेन क्रियते इति तु महतः दौर्भाग्यस्य विषयः । </p>
			<figure class="float-md-right maxw-300"><img class="img-fluid" src="../../images/0024c.jpg" /></figure>
			<p>मात्रीयेण अमृतानन्दमयीमठेन आपत्साहाय्यनिधये दशकोटिं रूप्यकाणि समर्पितानि । मठाधीन्ये वर्तमानस्य एम्स-आतुरालयस्य द्वारा वैद्यकीयसाहाय्यमपि दीयते । रामकृष्णमिषन्द्वारा धनं दैनन्दिनोपयोगीनि वस्तूनि च दीयन्ते । कोल्लूरुमूकाम्बिकामन्दिरेण एककोटिः रूप्यकाणि, काञ्चिपीठेन देव्यै समर्पिताः सर्वाः शाटिकाः च मुख्यमन्त्रिणः आपत्साहाय्यनिधये दत्ताः । भारतस्य अन्यानि राज्यानि जनाश्च च महामनस्कतया आर्थिकसाहाय्यम् अकुर्वन् ।</p>
			<figure class="float-md-right maxw-300"><img class="img-fluid" src="../../images/0025a.jpg" /></figure>
			<p>निरहङ्कारसेवनकर्मणा लोकेन नितराम् अनुमोदितः वर्तते मलप्पुरंजनपदस्य तानूरुप्रान्तीयः जैसलः के.आर्. । प्लावनसमये नौकां प्रवेष्टुं कष्टम् अनुभवतां महिलानां पुरतः सोपानवत् स्थित्वा तासां साहाय्यं कृतवान् सः । परोपकारार्थमिदं शरीरम् इत्यस्य वाक्यस्य प्रत्यक्षोदाहरणं दर्शितवान् अयं सज्जनः ।</p>
			<p>शिरस्त्राणविहीनाः आरक्षकाः इति प्रथिताः २८०० धीवराः स्वस्य ७०० नौकाभिः ६५००० जनानां रक्षाम् अकुर्वन् । तैः कृताय साहाय्याय राज्यमुख्यमन्त्रिणा शुल्के दत्ते सति सहजीविनां रक्षार्थं दत्तं साहाय्यधनं न स्वीकुर्मः इति उक्त्वा ते मानवीयताम् अदर्शयन् । </p>
			<figure class="float-md-right maxw-300"><img class="img-fluid" src="../../images/0025b.jpg" /></figure>
			<p>भारतसैन्येन कृतस्य दौत्यस्य चित्राणि वार्ताश्च बहुषु माध्यमेषु एतावता एव प्रसिद्धिम् अवाप्ताः । भवनस्य अट्टात् लघुबालकं वक्षसि निधाय उपरिस्थितं वायुयानं आरोहतः सैनिकस्य प्रशान्तस्य चित्रं लोकेन अभिनन्दितम् अस्ति । पुनश्च प्राप्तशौर्यचक्रस्य केप्टन् राजकुमारवर्यस्य धीरता कौशलञ्च विशिष्टम् आसीत् । एषः स्वीयं हेलिकोप्टर्यानं  कस्यचित् भवनस्य उपरि अवतार्य एकस्याः वृद्धायाः, उपत्रिंशानां जनानां रक्षाम् अकरोत् । हेलिकोप्टर्यानस्य भारं वोढुं तस्य भवनस्य सामर्थ्यं नास्ति इति ज्ञात्वा अपि महता कौशलेन तदुपरि यानम् अवतार्य यानभारं च कौशलेन वायौ धारयन् सः एतत् कार्यं साधितवान् । एवञ्च सेनया रक्षिता गर्भिणी युवतिः रक्षायाः घण्टाद्वयानन्तरं सेनीये आतुरालये प्रसूतवती । </p>
			<figure class="float-md-right maxw-300"><img class="img-fluid" src="../../images/0025c.jpg" /></figure>
			<p>तत्र भूसेनायाः १५००० सैनिकाः, व्योमसेनायाः १६००५ सैनिकाः, तटसंरक्षणसेनायाः ३६ संघेषु ५७५ भटाः च दौत्येऽस्मिन् भागम् अगृह्णन् । एतैः ३१००० प्रलयबाधिताः जनाः रक्षिताः । तैः २२ भूस्खलनस्थानेषु सेवा कृता । एवं राज्ये विविधप्रदेशेषु पञ्चदशानां सेतूनां निर्माणं कृतम् । एवञ्च ५०-६० जनयुक्ताः पञ्च वैद्यसंघाः सर्वदा विविधेषु प्रदेशेषु अहर्निशं वैद्यकीयसाहाय्यमपि अयच्छन् । ४०००० राज्यारक्षकाः ‘ओपरेशन् जलरक्षा’ इति नाम्नि अतिशीघ्ररूपेण कार्यं कृत्वा ५३००० जनान् रक्षितवन्तः । अग्निशमनसेनायाः ४१०० रक्षकाः ३४५२७ जनानां रक्षाम् अकुर्वन्, ५०४३७ जनान् सुरक्षितस्थानं प्रापयन् च । अनया रीत्या एतैः कृताय साहाय्याय नतमस्तकाः बद्धाञ्जलयश्च वर्तन्ते केरलीयाः ।</p>
			<p>सर्वानपि समाजान् प्रभावयति चलनचित्रलोकः । जनानां मनस्सु चलनचित्रनटाः अनितरसाधारणाः किन्नरसदृशाः भाग्यशालिनः । एते अपि नटाः कष्टकालेऽस्मिन् समाजकल्याणाय प्रयतमानाः आसन्निति मोददायिनी वार्ता । मलयालचलनचित्रनटः वर्तमानराज्यसभासदस्यः सुरेशगोपी प्लावनबाधितान् प्रदेशान् सहायतां प्रापयितुं महान्तं प्रयासम् अकरोत् । नटः मोहनलालः मुख्यमन्त्रिणः आपत्साहाय्यनिधये पञ्चविंशतिलक्षं रूप्यकाणि दत्तवाऩ् । तावदेव न, स्वस्य विश्वशान्तिसंस्थाद्वारा प्लावनबाधितानां द्विशतपरिवाराणां साहाय्यम् अपि अकरोत् सः । २०१५ तमे चेन्नैप्लावनसमये आरब्धया ‘अन्पोड् कोच्चि’ इति संस्थाया नटः इन्द्रजितः, तस्य पत्नी पूर्णिमा च साहाय्यम् अददताम् । युवनटः टोविनोतोमसः स्वगृहे एव शरणस्थान-व्यवस्थां कल्पयन् अहर्निशं सेवाम् अकरोत् । ‘अन्पोड् ट्रिवेण्ड्रं’संस्थाद्वारा नटः नन्दुः, मणियन्पिल्लराजुः, गणेशः, सामूहमाध्यमसूचनाद्वारा नटी अहाना कृष्णा च साहाय्यम् अकुर्वन् । एवं कोच्चीप्रदेशे शरणस्थानं सङ्ग्रहणशालां च उदघाटयन् सेवारताः नटाः जयसूर्यः अजुवर्गीस् आसिफ् अलि च । पुनश्च कुट्टनाड्प्रदेशे साहाय्यं प्रापय्य नटः जयरामः यथाशक्ति रक्षादौत्येऽस्मिन् भागं गृहीत्वा समाजाय नवोर्जाम् अददत् । विविधाः महासंस्थाः अपि साहाय्यम् अकुर्वन् एव ।</p>
			<p>प्राकृतिकदुर्घटनाः मनुष्यनिर्मितानां बहूनां वस्तूनां यन्त्रव्यवस्थानां च नाशं कुर्वन्ति इति तु तथ्यमेव । प्लावने नष्टानां वस्तूनां गृहाणां च परिष्कारं निश्शुल्करूपेण कर्तुं सन्नद्धः अस्ति कोळिक्कोट्जनपदीयः ‘ग्रेस्’ (GRACE – Graduate Association of Civil Engineers) इति प्रथितः अभियन्तृसंघः । बह्व्यः संस्थाः निश्शुल्कसाहाय्यं कर्तुम् उत्साहिन्यः वर्तन्ते अधुना । कार्यान्तरे मग्नानाम् अपि समाजसेवायै समयदानं कर्तुं सज्जानां जनानाम् इयं सेवाभावना सर्वथा अभिनन्दनीया वर्तते ।</p>
			<figure class="float-md-right maxw-300"><img class="img-fluid" src="../../images/0026b.jpg" /></figure>
			<p>दुर्घटनायाम् अस्यां मानवानां हस्तक्षेपः वर्तते महान् । पर्वतानां नदीनां च नाशनं कृत्वा विकासं साधयितुं न शक्यम् एव । प्रत्येकं प्रदेशस्य प्रकृत्यनुगुणं स्यात् विकासप्रक्रमः । प्रकृत्या पाठितेन अनेन पाठेन जनाः जागरूकाः सन्तु इति आशास्ते वरिष्ठभूविज्ञानी माधव-गाडगीलः । २०११ तमे पश्चिमघट्टसंरक्षणाय एतेन समर्पिताः निर्देशाः जनैः राज्यसर्वकारेण च उपेक्षिताः आसन् । तस्याः उपेक्षायाः प्रभावः इदानीं दृष्टः समाजेन । अतः भाविनि काले जनाः प्रकृत्यनुगुणविकासे श्रद्धालवः भविष्यन्तिति चिन्तयामः । इयं धरित्री न केवलं मानवाय सृष्टा, अपि तु इयम् अस्ति सर्वेषां जीविनां कृते । </p>
			<p>एतां कष्टस्थितिम् अतिक्रान्तुं साधारणैः जनैः सह अहोरात्रं प्रयतमानाः आसन् केरलीयाः युवानः, यान् ज्येष्ठाः ‘न्यु जन्’ इति वदन्ति । नर्मपूरितानि समूहमाध्यमानि क्षणाभ्यन्तरे सूचनशालाः अभवन् । फेस्बुक्, वाट्साप्, इन्स्टाग्राम्, ट्विट्टर्, पिण्टरेस्ट इत्यादीनि सूचनाफलकानि समभवन् । जनाः अहर्निशं रक्षामग्नाः आसन् । रक्षादौत्येऽस्मिन् भागभाग्भ्यः भारतस्य कर्मोत्सुकेभ्यः सैनिकेभ्यः, आरक्षक-अग्निशमनसेनाविभागेभ्यः, रक्षा-रतेभ्यः धीवरेभ्यः, रक्षारतेभ्यः जनेभ्यः, विविधाभ्यः सेवासंस्थाभ्यः, सर्वकारेभ्यः, तेषां क्लिष्टव्यवस्थाभ्यः, आत्मविश्वासं नवोर्जां च प्रदत्तवद्भ्यः सर्वेभ्यः जनेभ्यः, सेवायाम् अस्याम् आत्मत्यागं कृतवद्भ्यः सर्वेभ्यः च धन्यवादान् समर्पयति केरलराज्यम् ।</p>
		</div>
		<?php require_once(PHY_FLAT_URL . 'article-lists/'); ?>
	</div>
</div>

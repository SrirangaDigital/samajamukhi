<div class="container-fluid">
	<div class="row align-items-top justify-content-center">
		<div class="col-md-8 article">
			<p class="date english">2<sup>nd</sup>आश्वयुजमासः अक्टोबर्  ೨೦೧೮</p>
			<h1 class="title">चन्द्रमसः पर्वतः<br />८. पर्वतस्य आरोहणम्</h1>
			<h2 class="author">बाङ्गलामूलम् - विभूतिभूषणवन्द्योपाध्यायः<br />अनु - विश्वजित् प्रामाणिकः</h2>
			<figure class="float-md-right maxw-300"><img class="img-fluid" src="../../images/0017a.jpg" /></figure>
			<p>[गते मासे....</p>
			<p>काबालाप्रदेशे कश्चन पेर्जुगीजीयः शङ्करम् द्यूतार्थम् आह्वयत् - ‘मम आह्वानं निराक्रियेत चेत् भुषुण्डिकायुद्धं करणीयं भवेत्’ इति अवदत् च । तावता तत्र उपस्थितम् आलभारेजं दृष्टवतः तस्य पौरुषं क्षीणं जातम् । अग्रे गतौ आलभारेजशङ्करौ निष्पादपतृणमये प्रदेशे रात्रियापानाय मण्डपं निर्मितवन्तौ । जलान्वेषणाय गतः शङ्करः मार्गभ्रष्टः अभवत् । दिनानन्तरम् आलभारेजः मूर्च्छां गतं तम् अन्विष्य मण्डपं प्रति आनयत् । मासद्वयानन्तरं ताभ्यां पर्वतश्रेणी प्राप्ता । तत्र कटिवस्त्रमात्रधारिणः कृष्णकायाः केचन तयोः पुरतः उपस्थिताः । भोजनं धूम्रखण्डं च दत्त्वा तान् प्रेषितवान् आलभारेजः ।</p>
			<p>तदनन्तरम् ....]</p>
			<p>एकस्य महावृक्षस्य अधः पटमण्डपं सज्जीकृत्य तौ तत्र अग्निं प्रज्वालितवन्तौ । शङ्करः पाकम् अकरोत् । भोजनादिकं समाप्य तौ अग्निकुण्डस्य पार्श्वे उपविष्टवन्तौ ।</p>
			<p>आलभारेजः तमाखुनलिकां सेवमानः उक्तवान् - ‘‘अयि शङ्कर ! किं त्वं जानासि यत् अफ्रिकायाः एतादृशेषु अज्ञातारण्येषु इतोऽपि कियन्तः जन्तवः स्युः इति ? तेषां सत्तां विज्ञानशास्त्रम् अपि नैव जानाति । अत्यल्पसंख्याकाः एव सभ्याः अत्र समागतवन्तः । ओकापिनामकः जन्तुः प्रथमवारं दृष्टः १९०० तमे वर्षे । कश्चन जात्या वन्यसूकरः एतस्मिन् परिसरे दृश्यते, यः सामान्यसूकरस्य अपेक्षया आकृत्या त्रिगुणितः बृहत् स्यात् । १९८८ तमे वर्षे मोसेजकौलेनामकः कश्चित् पर्यटकः महान् आखेटकः ऐदम्प्राथम्येन तस्य वन्यसूकरस्य सत्ताम् अभिज्ञातवान् वेजियामकङ्गोरलुयानावु इत्यस्मिन् अरण्ये । सः महता कष्टेन एकस्य आखेटनमपि अकरोत्, निउवर्कप्राणिविद्यासंग्रहालयाय तत् उपाहाररूपेण प्राददात् च । विख्यातस्य रोडेसियान्मनस्टार इत्यस्य नाम त्वया श्रुतं किम् ?’’</p>
			<p>शङ्करः उत्तरितवान् - ‘‘न हि, किमेतत् ?’’</p>
			<p>‘‘तर्हि श्रूयतां तावत् । रोडेसियायाः उत्तरसीमायां प्रकाण्डः जलाशयः अस्ति । तद्देशस्य असभ्यजुलुषु बहवः एतादृशम् अद्भुताकारविशिष्टं जन्तुम् अस्यां जलभूमौ कादाचित्कतया दृष्टवन्तः । ते कथयन्ति यत् अस्य जन्तोः मस्तकं मकरस्य मस्तकम् इव, शृङ्गम् खडमृगस्य शृङ्गमिव, ग्रीवा अजगरसर्पस्य ग्रीवा इव दीर्घा, तस्य तन्तुविशिष्टशरीरं जलहस्तिनः इव, पुच्छं तु मकरस्य पुच्छमिव इति । महाकारविशिष्टः अयं जन्तुः प्रकृत्या महाहिंस्रः अपि । जलं विहाय कदापि अयं स्थलभूमौ न दृष्टः केनापि । एतादृशानाम् असभ्यदेशीयानां जनाः अतिरञ्जितं विवरणं यत् श्रावयन्ति तस्मिन् विश्वासः कदाचित् न भवति । किन्तु १८८० तमे वर्षे जेम्स्-मार्टिन्नामकः कश्चित् अनुसन्धाता रोडेसियायाः अस्मिन् स्थाने सुवर्णसन्धानाय बहूनि दिनानि यावत् अटितवान् आसीत् । मार्टिनवर्यः स्वयं ख्यातिमान् भूतत्त्वविद्, प्राणितत्त्वविदपि आसीत् । सः स्वकीयदैनन्दिन्याम् उल्लेखम् अकरोत् यत् अहं रोडेसियायाम् एतम् अज्ञातं जन्तुं दूरात् अपश्यम् इति । तेनापि उक्तं यत् अयं जन्तुः आकृत्या प्रागैतिहासिकयुगस्य भीमसरटजातीयः सरीसृपः इव महाकारवान् वर्तते इति । किन्तु सः प्रबलयुक्त्या किमपि प्रतिपादयितुं न अशक्नोत् । सः प्रत्यूषे कुहायां कोभिराण्डाह्रदसीमायां जलाशये अस्पष्टतया एतं जन्तुं सकृत् प्रत्यक्षीकृतवान् आसीत् । अश्वस्य इव अस्य जन्तोः ह्रेषाम् आकर्ण्य एव ऊर्ध्वश्वासेन पलायमानाः सन्तः केचन उक्तवन्तः आसन् - ‘आर्य ! पलायताम् । पलायताम् । अयं डिङ्गोनेकः डिङ्गोनेकः डिङ्गोनेकः !!!’   इति । डिङ्गोनेकः इति अस्य जन्तोः जुलुभाषीयं नाम अस्ति । द्वित्रवर्षेषु अयं सकृत् दृश्यते । कदाचित् न दृश्येत अपि । किन्तु अयम् एतावान् हिंस्रः वर्तते येन तस्य आविर्भावः तद्देशीयानां जनानां कृते महतः भयस्य विषयः भवति । मार्टिनवर्यः उक्तवान् - ‘अहं ३०३ टोटापरिमितं पूर्णगोलिकाद्वयं नैरन्तर्येण तं जन्तुम् उद्दिश्य प्रक्षिप्तवान् आसम् । परं दूरात् प्रयुक्तं तत् लक्ष्ये लग्नं न सञ्जातम् । भुषुण्डेः शब्दात् सः प्रायः जले निमग्नः सञ्जातः’ इति ।’’</p>
			<p>शङ्करः अपृच्छत् - ‘‘भवता कथं वा एतत् सर्वं ज्ञातम् ? मार्टिनवर्यस्य दैनन्दिनी मुद्रिता आसीत् किम् ?’’</p>
			<p>‘‘नैव, बहुभ्यः दिनेभ्यः पूर्वं वुलावोये इत्यत्र क्रानिकल्संवादपत्रे मार्टिनवर्यस्य इयं वार्ता प्रकाशिता आसीत् । तदानीमेव अहम् एतं देशम् आगतवान् आसम् । रोडेसियायाः अञ्चलेषु अहमपि अनुसन्धानं कृत्वा भ्रमन् आसम् इति कारणात् तस्य जन्तोः विवरणं माम् आकर्षत् । तत् वार्तापत्रम् अहं मम समीपे बहूनि दिनानि यावत् स्थापितवान् अपि आसम् । तदनन्तरं तत् कुत्रापि लुप्तं जातम् । सः एव तस्य जन्तोः नामकरणं कृतवान् आसीत् - ‘रोडेसियान्मनस्टार’ इति ।’’</p>
			<p>शङ्करः पृष्टवान् - ‘‘भवता कदापि कोऽपि एतादृशः विचित्रः जन्तुः किम् अवलोकितः ?’’</p>
			<p>प्रश्नकरणसमनन्तरमेव महत् आश्चर्यं संघटितम् । तदा सन्ध्यायाः अन्धकारः घनायते स्म । तस्मिन् आलोकान्धकारमुहूर्ते शङ्करेण लक्षितं यत् एतं प्रश्नं श्रुत्वा आलभारेजः नितरां चकितः अभूत् इति । आलभारेजः दुर्धर्षः निर्भीकः अव्यर्थलक्ष्यवान् च । तादृशः आलभारेजः एतं प्रश्नं श्रुत्वा नितरां चकितः अभूत् यत् तत् शङ्करे महत् आश्चर्यम् अजनयत् । अन्यदपि महाश्चर्यं यत् परस्मिन् एव क्षणे आलभारेजः विवर्णवदनः सञ्जातः ।</p>
			<p>आलभारेजः अजानन् एव चतसृषु दिक्षु विद्यमानस्य मानवहीनस्य घनजङ्गलस्य, रहस्यपूर्णायाः दुरारोहपर्वतमालायाः च दृश्यं सकृत् अवलोकितवान् । किमपि तेन न उक्तम् । प्रायः बहोः कालात् परम् एतत् वनं समागतस्य तस्य स्मृतौ अतीतकालीना काचित् विभीषिकामयी घटना स्पष्टीभूता, या च प्रीतिकरी नास्ति ।</p>
			<p>आलभारेजः भयं प्राप्नोत् । अवाक् च अभवत् । </p>
			<p>अहो, आलभारेजस्य भयम् ! शङ्करेण चिन्तयितुम् अपि न शक्यते । इयं भीतिः अज्ञाततया आगत्य शङ्करस्य मनसि अपि स्थिरा अभूत् । इयं सम्पूर्णा अज्ञाता विचित्रा रहस्यमयी वनानी, अयं विराट् पर्वतप्राचीरः च प्रायशः गभीरं रहस्यं युगानि यावत् गोपयन् अस्ति । महावीरः निर्भीकः च अत्र आगत्य तिष्ठेत् चेदपि तेनापि मृत्युपणेन एव अग्रे गन्तव्यं भवति गहनरहस्यस्य भेदनाय ।</p>
			<p>रिखटार्सभेल्डपर्वतमाला भारतस्य देवात्मा नगाधिराजः हिमालयः इव न । एतद्देशस्य मासायः, जुलुः, माटावेलः इत्यादीनां वनवासिजनानाम् इव तस्य आत्मा निष्ठुरः बर्बरः नरमांसलोलुपः च । सः कस्मैचिदपि आत्मानं न दर्शयति उन्मुक्ततया ।</p>
			<p>तदनन्तरं दिनद्वयम् अतिक्रान्तम् । तौ क्रमशः गभीरात् गभीरतरजङ्गलं प्रविष्टवन्तौ । समतलमार्गः कुत्रापि नास्ति । सर्वत्र उच्चावचा भूमिः । मध्ये मध्ये कर्कशानां दीर्घाणां टुसकतृणानां वनम् । जलं प्रायशः दुष्प्राप्यमेव । द्वित्राः निर्झर्यः अदृश्यन्त चेदपि आलभारेजेन तत्रत्यस्य जलस्य स्पर्शनमपि न अनुमतम् । स्फटिकमिव निर्मलं जलं स्वच्छन्दं प्रवहत् अस्ति निर्झर्य्याम् । तत् जलं सुशीतलं लोभनीयं च वर्तते । तादृशात् जलात् जायमानं लोभं नियन्त्रयितुं तृष्णार्ताः महत् कष्टम् अनुभवेयुः एव । </p>
			<p>किन्तु आलभारेजः शीतलं चायं पाययति । शीतलस्य तज्जलस्य पानाय तु अनुमतिं न ददाति । जलस्य पिपासा शीतलचायपानेन नैव उपशाम्यति । अतः शङ्करेण अनुभूतं यत् अस्मिन् समये तृष्णायाः उपशमनं निश्चयेन प्रधानतमं कष्टमिति । </p>
			<p>एतस्मिन् स्थाने टुसकतृणमयं प्रचुरं घनं वनम् उपस्थितम् । तद्दिने तौ परितः गभीरा कूहा अपि आवृता आसीत् । हठात् वेलायां वर्धितायाम् अधस्तनी कूहा अपासरत् । पुरतः अवलोक्य शङ्करेण अवगतं यत् महान् कश्चित् आरोहः तयोः मार्गं प्रतिरुध्य तिष्ठति इति । अयम् आरोहः कियान् उन्नतः स्यादिति निर्णेतुं न शक्यते । यतः तस्य उपरितनः भागः सम्पूर्णतया कूहया मेघैः च आवृतः अस्ति ।</p>
			<p>आलभारेजः अवदत् - ‘‘एतत् रिखटार्सवेल्डपर्वतमालायाः मूलं गिरिजालम् ।’’</p>
			<p>शङ्करः पृष्टवान् - ‘‘अस्य अतिक्रमणस्य आवश्यकता वर्तते किम् ?’’</p>
			<p>आलभारेजः उदतरत् - ‘‘बाढम् । आवश्यकता वर्तते । यतः पूर्वस्मिन् पर्याये अहं जिमश्च दक्षिणदिशः अस्याः पर्वतश्रेण्याः पाददेशं प्रति आगतवन्तौ । किन्तु तदा मूलं गिरिजालम् न अतिक्रान्तवन्तौ । यस्याः नद्याः तीरे पीतवर्णीयानि हीरकाणि लब्धानि आसन्, तस्याः स्रोतसः गतिः तु पूर्वतः पश्चिमां दिशं प्रति आसीत् । पुनः अस्मिन् पर्याये आवाभ्यां गम्यते उत्तरतः दक्षिणदिशं प्रति ।  पर्वतम् अतिक्रम्य न गम्येत चेत् कथं वा तस्याः नद्याः अवस्थानसङ्केतः प्राप्येत ?’’</p>
			<p>शङ्करः उक्तवान् - ‘‘अस्तु । किन्तु अद्य तु महती घनमयी कूहा दृश्यते । अतः इतोऽपि किञ्चित् प्रतीक्षितुं शक्येत किल ? इतोऽपि कश्चित् समयः अतियातु नाम ।’’</p>
			<p>पटमण्डपं सज्जीकृत्य ताभ्यां भोजनादिकं सज्जीकृतम् । सुमहान् कालः अतिक्रान्तः चेदपि कूहा न्यूना न अभवत् । शङ्करः पटमण्डपे निद्रां कृतवान् । सुदीर्घकालाद् अनन्तरं शङ्करस्य निद्रा भग्ना । नेत्रे निपीडयन् पटमण्डपात् बहिरागत्य शङ्करः दृष्टवान् यत् आलभारेजः चिन्ताग्रस्तमुखः सन् मानचित्रम् उद्घाट्य उपविष्टः अस्ति इति । शङ्करं दृष्ट्वा आलभारेजः अगदत् - ‘‘शङ्कर ! आवाभ्याम् इतोऽपि कष्टं सोढव्यं भविष्यति । सकृत् पुरतः अवलोकय ।’’</p>
			<p>आलभारेजस्य कथनश्रवणसमनन्तरं शङ्करः पुरतः दृष्टि प्रासारयत् । तदा एकं गम्भीरं दृश्यं तस्य नेत्रयोः पुरतः समाविर्भूतम् । कूहा कदा वा अपासरत् इति तेन न अवगतम् । सम्प्रति तस्य पुरतः विद्यमानाः विशालस्य रिखटार्सवेल्डपर्वतस्य प्रधानस्तराः क्रमशः सोपानशः उपरि उत्थाय आकाशे सम्मिलिताः इव अदृश्यन्त । पर्वतस्य कटिदेशः निबिडैः विद्युद्गर्भैः मेघपुञ्जैः आवृतः  अस्ति । किन्तु उच्चतमः शृङ्गोच्चयः तु अस्तमयसूर्यस्य वर्णमयालोकेन देवलोकस्य स्वर्णदेवालयः इव सुदूरं यावत् नीले शून्ये मस्तकम् उन्नीय दण्डायमानः वर्तते ।</p>
			<p>पुरस्तात् विद्यमानः पर्वतांशः सम्पूर्णतया दुरारोहः । तत्र केवलम् उत्तानोत्तुङ्गानि शृङ्गाणि । कुत्रापि सामान्या निम्नता अपि नास्ति । </p>
			<p>आलभारेजः उक्तवान् - ‘‘शङ्कर ! एतत् सर्वं दृष्ट्वा त्वं सम्प्रति अवगतवान् स्याः यत् इतः पर्वतारोहणम् अशक्यमिति । पर्वतस्य अङ्कदेशेन पश्चिमदिशि चलाव । तत्र निम्नता, अवनतता वा दृश्येत । ततः एव पर्वतम् अतिक्रम्य गच्छाव । किन्तु एतस्मिन् सार्धैकशतमैल्-परिमितायां विस्तीर्णायां पर्वतश्रेण्यां कुत्र वा तादृशं स्थानं स्यात् इत्येतस्य अन्वेषणाय एव मासात्मकः कालः अपेक्षितः भवेत् इति तर्कयामि ।’’ पञ्चषाणि दिनानि यावत् पश्चिमां दिशं प्रति गमनात् परं तादृशं किञ्चन स्थानं लब्धम् । तत्र पर्वतगात्रं पर्याप्ततया अवनतम् अदृश्यत । ततः पर्वतारोहणं शक्यम् आसीत् ।</p>
			<p>अनन्तरदिने प्रभाते एव पर्वतारोहणम् आरब्धम् । सार्धाष्टवादनं यावत् जातं तावता शङ्करः अटितुम् असमर्थः जातः आसीत् । यस्मात् स्थानात् तौ मैल्चतुष्टयं यावत् आरूढवन्तौ, तत्र अवगतं यत् पर्वतस्य उत्तानता षट्सहस्रपादपरिमिता वर्तते इति । मार्गः कीदृशः भीषणः सुतरां दुरारोहः च इति अतिसहजतया एव अनुमातुं शक्यम् आसीत् । ताभ्यां यावत् उपर्युपरि आरूढं तावत् अरण्यं निबिडतरं समजायत । अन्धकारच्छाया चतसृषु दिक्षु व्यराजत । रौद्रता विच्छुरति सर्वत्र । सूर्यालोकः जङ्गलं न   प्रविशति । आकाशः एव न परिलक्ष्यते । एवं स्थिते कथं वा दृश्येत सूर्यालोकः ?</p>
			<p>मार्गनामकं किमपि नास्ति । नेत्रयोः पुरतः वृक्षप्रकाण्डाः प्रायशः सोपानशः आकाशं प्रति उत्थिताः दृश्यन्ते । कुतः जलं स्रवत् अस्तीति न ज्ञायते । पादयोः अधः प्रस्तरः आर्द्रमयः पिच्छिलश्च । प्रायः सर्वत्रापि शैवालावृतता । यदि पादयोः स्खलनं स्यात् तर्हि अधः बहुदूरं स्खलनस्य अनन्तरं तीक्ष्णशिलाखण्डेन आघातता प्राप्येत ।</p>
			<p>शङ्करालभारेजयोः कस्यापि मुखे शब्दः नास्ति । उत्तुङ्गमार्गारोहणकष्टेन द्वावपि अवसन्नौ स्तः । द्वयोरपि निःश्वासगतिः शीघ्रायते । शङ्करस्य तु कष्टम् इतोऽपि अधिकम् । समतलमय्यां वङ्गभूमौ आजन्म स्थितवतः तस्य पर्वतारोहणाभ्यासः कदापि न आसीत् ।  </p>
			<p>शङ्करः अचिन्तयत् - ‘अयम् आलभारेजः कदा वा विश्रामाय सूचयेत् ? अहम् इतोऽपि आरोहणम् अनुवर्तयितुं न पारयामि सर्वथा । परम् अहं मृतः भवेयं चेदपि आलभारेजम् उद्दिश्य कदापि नैव वदिष्यामि यत् अहम् इतोऽपि अग्रे गन्तुं न शक्नुयाम् इति । एवम् उक्ते सति कदाचित् आलभारेजः चिन्तयेत् यत् भारतीयाः मनुष्याः नितान्तम् अपदार्थसमानाः वर्तन्ते इति । अस्मिन् महादुर्गम-पर्वते गभीरारण्ये अहम् अस्मि भारतस्य प्रतिनिधिः । मातृभूमेः गौरवं येन लघुतां प्राप्नुयात् तादृशम् एकमपि कार्यं कर्तुं न अर्हामि ।... अत्यन्तं चमत्करोति वनमिदम्, गूढराज्यमिव । वनस्य अन्तः मध्ये मध्ये लघ्व्यः निर्झरिण्यः अत्यूर्ध्वप्रदेशात् अधः प्रवहन्त्यः दृश्यन्ते । वृक्षशाखासु विविधवर्णयुताः शुकाः नेत्रे प्रकाश्य डयन्ते । दीर्घतृणानाम् अग्रतः श्वेतवर्णीयानि पुष्पाणि शोभन्ते, कोविदारपुष्पाणि वृक्षशाखानां प्रकाण्डानां च गात्रेषु आलम्बन्ते ।...’</p>
			<p>हठात् शङ्करेण विलक्षणं दृश्यम् अवलोकितम् । वृक्षशाखासु मध्ये मध्ये दीर्घश्मश्रुधारिणः बालखिल्यमुनयः इव केचन उपविष्टाः अदृश्यन्त । ‘के एते उपविष्टाः सन्ति ? सर्वे अपि मौनेन उपविष्टाः । मुनिजनोचिताः गाम्भीर्यपूर्णाः च । कः वा एषां विशेषः ?’</p>
			<p>आलभारेजेन उक्तम् - ‘‘एताः कलोवासजातीयाः वानर्यः । पुञ्जातीयानां कलोवासवानराणां श्मश्रूणि न भवन्ति । वानर्यः तु हस्तपरिमितं दीर्घं श्मश्रु वहन्ति । एताः प्रकृत्या गम्भीराः सन्ति इति दर्शनात् एव ज्ञायते ननु ।’’</p>
			<p>एतासां व्यापारादिकं दृष्ट्वा शङ्करः नितरां हसनोन्मत्तः सम्भूतः । </p>
			<p>पादयोः अधः मृत्तिका नास्ति, पाषाणः अपि नास्ति । विशीर्णपत्राणि, शुष्कप्रकाण्डानां स्तूपः च सर्वत्र । एतादृशेषु वनेषु शताब्दीः यावत् पत्राणि राशिशः अवपतन्ति, नष्टानि जायन्ते, तदुपरि शैवालः अपि सम्पूर्णतया सुसंहतः भवति, कुच्छत्रकाः संवर्धन्ते, तेषाम् उपरि पुनः नूतनानां विशीर्णानां पत्राणां राशिः, पुनरपि पतन्ति शाखाः, पत्राणि, प्रकाण्डाः च । स्थाने स्थाने षष्टिसप्ततिपादपरिमिते गभीरे सञ्चयीभवति एतेषां पत्राणां स्तूपः ।</p>
			<p>आलभारेजः शङ्करम् अशिक्षयत् यत् ईदृशे स्थाने महत्या सावधानतया पादौ प्रसार्य चलनीयं भवति । अत्र एतादृशं स्थानमपि विद्यते यत्र चलन् एव कोऽपि एतादृशानां विशीर्णपत्राणां राशौ सहसा प्रविश्य निमज्जितः सञ्जायेत, यथा अतर्किततया मार्गे चलन्तः जनाः पुरातने कूपे हठात् पतन्ति । यदि तत्र उद्धरणं न सम्भवेत् तर्हि तादृशेषु स्थानेषु श्वासावरोधात् मृत्युः अपि भवेत् ।</p>
			<p>शङ्करः उक्तवान् - ‘‘मार्गस्थाः लताः वृक्षाः च न कर्त्यन्ते चेत् उपरि आरोढुं न शक्यते । अत्र वनम् इतोऽपि घनायते ।’’</p>
			<p>क्षुरः इव स्फीतं तीक्ष्णतायुक्तं गजतृणानां वनम् । प्रायशः तृणानि द्विधारः खडः इव । तस्य अन्तर्भागे गमनसमये केनापि आत्मानं विपन्मुक्तं नाभिमन्यते । हस्तद्वयपरिमितस्थानम् अन्तरा अग्रे किं वर्तते इति न ज्ञायते । अतः सर्वप्रकारिकाणां विपदां सम्भावना आधिक्येन भवति तत्र । व्याघ्रः, सिंहः, विषधरसर्पः, अजगरः इत्यादिषु कस्यापि अवस्थानं विचित्रम् इति नैव प्रतिभाति ।</p>
			<p>शङ्करेण मध्येवनं कुतश्चित् पौनःपुन्येन ढक्कावादनसदृशस्य डमरुवादनस्य ध्वनिः आकर्णितः । ‘‘वन्यजातीयाः मृदङ्गं वादयन्तः सन्ति किम् ?’’ इति आलभारेजम् अपृच्छत् शङ्करः ।</p>
			<p>आलभारेजेन उक्तम् - ‘‘मृदङ्गवादनं नैव । ज्येष्ठाः बेबुनवानराः स्ववक्षसि आहननं कृत्वा तादृशं शब्दं कुर्वन्ति । अत्र मानवः कुतः वा समागच्छेत् ?’’</p>
			<p>शङ्करः उदतरत् - ‘‘भवता एव उक्तं ननु यत् अस्मिन् वने भीमवानरः नास्ति इति ?’’</p>
			<p>‘‘भीमवानरः प्रायः नास्ति । अफ्रिकायां केषुचन एव स्थानेषु भीमवानराः भवन्ति, न सर्वत्र । किन्तु अन्यप्रकारकाः वानराः तु वसन्ति एव अत्र । ते तादृशं ध्वनिं स्रष्टुं पारयन्ति ।’’</p>
			<p>तौ सार्धचतुस्सहस्रपादौन्नत्यं यावत् उपरि गतवन्तौ । तद्दिने तत्रैव रात्रिविश्रामाय पटमण्डपः सज्जीकृतः । एतादृशस्य विशालस्य सत्यहितस्य उष्णकटिबन्धीयारण्यस्य रात्रिकालीनः शब्दः एतावान् विचित्रः भीतिप्रदः च अवर्तत, यस्मात् आरात्रि शङ्करः नेत्रयोः पक्ष्मणी निमीलयितुमेव न अशक्नोत् । न केवलं भयम्, भयमिश्रिता काचित् विस्मयता अपि आसीत् तत्र ।</p>
			<p>कतिप्रकारकाः शब्दाः ! तरक्षूणां हासः, कलोवास-वानराणां कर्कशचीत्कारः, वन्यवानराणां वक्षसि प्रहारध्वनिः, व्याघ्रगर्जनम् इत्यादिकं श्रूयते सततम् । निसर्गस्य अस्यां विशालायां स्वकीयपशुशालायां रात्रौ केनापि निद्रा न क्रियते । एवं प्रत्यभात् यत् समस्तम् अरण्यमेव गभीररात्रौ हठात् क्रुद्धम् अभूत् इति ।</p>
			<p>केभ्यश्चित् वर्षेभ्यः पूर्वं महान् कश्चित् क्रीडारङ्गः तेषाम् आवासीयविद्यालयस्य पार्श्वक्रीडाङ्गणे पटमण्डपान् सज्जीकृतवान् आसीत् । तेषां जन्तूनां ध्वनिकारणात् ते आवासीयच्छात्राः निद्रातुं न शक्नुवन्ति स्म इत्येषा पुरातनी घटना सम्प्रति शङ्करस्य मनसि अस्फुरत् । एतदपि अतिरिच्य मध्यरात्रे मण्डपस्य अत्यन्तसमीपात् एकस्य वन्यगजदलस्य बृंहणरवम् आकर्ण्य शङ्करः नितरां भयार्तः सञ्जातः, येन सः झटिति आलभारेजं निद्रातः अजागरयत् ।</p>
			<p> आलभारेजः उक्तवान् - ‘‘मण्डपात् बहिः अग्निः प्रज्ज्वलन् अस्ति । अतः अलं भयेन । गजाः अस्यां दिशि न अभिगमिष्यन्ति ।’’</p>
			<p>प्रातः उत्थाय पुनः आरब्धम् उपरि आरोहणम् । आरुह्यते.....आरुह्यते..... आरुह्यते..... निरन्तरम् आरुह्यते एव । मार्गम् उभयतः वन्यवंशानां जङ्गलम् । तेषाम् अधः सन्ति वन्यार्द्रकाणि । तयोः शतहस्तपरिमितमार्गस्य दूरात् वामतः वंशीवनस्य अधस्तलात् कश्चित् प्रकाण्डः हस्तियूथः आमवंशानां ग्रन्थीन् समडमडं भिन्दानः अग्रे गच्छन् दृष्टः ।</p>
			<p>पञ्चसहस्रपादौन्नत्ययुते तस्मिन् प्रदेशे वन्यपुष्पाणां मेला एव प्रवर्तमानः लक्षितः । प्रगाढरक्तवर्णयुक्तानि मन्दार-पुष्पाणि प्रकाण्डे वृक्षे प्रस्फुटितानि विराजन्ते । श्वेतं भेरोनिकाकुसुमं सघनसुगन्धेन पवनम् आमोदयति । वन्य-काफीपुष्पाणि, वर्णमयानि वेगोनियाकुसुमानि इत्यादीनि अनेकविधानि पुष्पाणि । मेघराज्ये पुष्पवनम् । कादाचित्कतया श्वेतवृन्ताकमिव मेघपुञ्जः वृक्षाणां शाखाग्रेषु निगृहीतः दृश्यते । कदाचित् इतोऽपि अधः अवतीर्य भेरोनिकाकुसुमवनम् आद्रीकुरुते ।</p>
			<p>सार्धसप्तसहस्रपादान् यावत् उपरि यदा आगतं तदा वन्यनिसर्गः सम्पूर्णतया अन्यविधः एव परिलक्षितः । एतावत् औन्नत्यं सम्प्राप्तुं तयोः इतोऽपि दिनद्वयम् आवश्यकम् अभूत् । एतदवसरे ताभ्यां सोढं सुमहत् कष्टम् । कटिः पृष्ठञ्च भग्नप्राये अनुभूयेते । अत्रत्या वनानीमूर्तिः अत्यन्तम् अद्भुता । प्रत्येकमपि वृक्षप्रकाण्डः शाखाप्रशाखाः च दृढशैवालेन आवृताः । प्रत्येकं शाखातः शैवालाः आभूमि उल्लम्बन्ते । वायुप्रवाहेण ते शैवालाः दोलायन्ते अपि । तदुपरि क्वचिदपि सूर्यालोकः न दृश्यते । सर्वदैव प्रदोषकालः विराजते । </p>
			<p>पुनश्च समग्रं वातावरणम् आवृत्य विराजते काचित् अपार्थिवी निस्तब्धता । वायुः प्रवहति, परं शब्दः नास्ति । तद्वने विहगानां काकलिः नास्ति । मानवानां कण्ठस्वरः न श्रूयते । कस्यचिदपि जन्तोः गर्जनं न श्रूयते । प्रायः एतौ कस्मिंश्चित् अन्धकारमये नरके दीर्घश्मश्रुमतां प्रेतानां दलं समागतवन्तौ इव ।</p>
			<p>तद्दिने अपराह्णवेलायां पटमण्डपं सज्जीकृत्य विश्रामाय आलभारेजः यदा आदिशत्, तदा पटमण्डपात् बहिः उपविश्य एकस्मिन् पात्रे काफीं पिबतः शङ्करस्य मनसि अभात् यत् इयं प्रायेण सृष्टेः आदिमयुगस्य अरण्यानी वर्तते इति ।</p>
			
			
		</div>
		<?php require_once(PHY_FLAT_URL . 'article-lists/'); ?>
	</div>
</div>

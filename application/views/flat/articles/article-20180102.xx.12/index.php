<div class="container-fluid">
	<div class="row align-items-top justify-content-center kannada">
		<div class="col-md-8 article">
			<p class="date english">2<sup>nd</sup> January 2018</p>
			<h1 class="title">‘ಕೇಂದ್ರದ ಉದ್ಯೋಗಾವಕಾಶ ಬಳಸಿಕೊಳ್ಳುವಲ್ಲಿ ಕನ್ನಡಿಗರ ಹಿನ್ನೆಡೆ!’ <br /><small>ಐಎಎಸ್ ಅಧಿಕಾರಿ ವಿಜಯಲಕ್ಷ್ಮೀ ಬಿದರಿ</small></h1>
			<h2 class="author">ಅಭಿಮನ್ಯು ಭೂಪತಿ</h2>
			<p class="description">ಸ್ಪರ್ಧಾತ್ಮಕ ಪರೀಕ್ಷೆ ಎದುರಿಸಲು ಬೇಕಾದ ಸಿದ್ಧತೆ, ಆತ್ಮವಿಶ್ವಾಸ, ವಿಷಯಗಳ ಆಯ್ಕೆ, ತರಬೇತಿ ಕೇಂದ್ರಗಳ ಪಾತ್ರ, ವಿವಿಧ ಅವಕಾಶಗಳ ಮಾಹಿತಿ ಕುರಿತು ಸ್ಪರ್ಧಾರ್ಥಿಗಳಿಗೆ ನೆರವಾಗಬಲ್ಲ ಹಲವಾರು ಸಂಗತಿಗಳನ್ನು ವಿಜಯಲಕ್ಷ್ಮೀ ಬಿದರಿ ಇಲ್ಲಿ ಹಂಚಿಕೊಂಡಿದ್ದಾರೆ. ‘ಸಮಾಜಮುಖಿ’ಗಾಗಿ ಅವರ ವಿಶೇಷ ಸಂದರ್ಶನ ಮಾಡಿದವರು ಸ್ವತಃ ನಾಗರಿಕ ಸೇವಾ ಪರೀಕ್ಷೆಗೆ ಸಿದ್ಧಗೊಳ್ಳುತ್ತಿರುವ ಅಭ್ಯರ್ಥಿ.</p>
			<figure class="float-md-right maxw-300"><img class="img-fluid" src="<?=PUBLIC_URL?>images/201801/0045a.jpg" /></figure>		
			<p>ಮೇಡಂ, ನಿಮಗೆ ನಾಗರಿಕ ಸೇವಾ ಪರೀಕ್ಷೆ ಬರಿಯಬೇಕು ಎಂಬ ಕನಸು ಯಾವಾಗ ಮೂಡಿತು? ಅದಕ್ಕೆ ಕಾರಣ ಏನು?</p>
			<p>ನನ್ನ ತಂದೆ, ಮಾವ (ಸೋದರತ್ತೆಯ ಗಂಡ) ನಾಗರಿಕ ಸೇವಾ ಅಧಿಕಾರಿಗಳಾಗಿದ್ದರು. ಈ ಹುದ್ದೆಯ ಘನತೆಯ ಬಗ್ಗೆ ನನಗೆ ಚೆನ್ನಾಗಿಯೇ ಗೊತ್ತಿತ್ತು. ಲೋಕಸೇವಾ ಆಯೋಗದ ಪರೀಕ್ಷೆ ಅತ್ಯಂತ ಸ್ಪರ್ಧಾತ್ಮಕ. ಅದನ್ನು ಸುಲಭವಾಗಿ ಎದುರಿಸಲು ಸಾಧ್ಯವಿಲ್ಲ. ಕಠಿಣ ಪರಿಶ್ರಮ ಬೇಕು. ನಾನು ಹತ್ತನೇ ತರಗತಿ ಪಾಸಾದ ಬಳಿಕ ನನ್ನ ತಂದೆ ದೆಹಲಿಯ ಒಳ್ಳೇ ಕಾಲೇಜು ಸೇರಿ ಬಿಎ, ಎಂ.ಎ ಮಾಡಿ ಲೋಕಸೇವಾ ಆಯೋಗದ ಪರೀಕ್ಷೆಗೆ ಸಿದ್ಧವಾಗುವಂತೆ ಸಲಹೆ ನೀಡಿದರು. ನನಗೆ ಭೌತಶಾಸ್ತ್ರ ಮತ್ತು ಗಣಿತದಲ್ಲಿ ಒಲವು ಮತ್ತು ಅರಿವು ಎರಡೂ ಇತ್ತು. ಹೀಗಾಗಿ ನಾನು ಇಂಜಿನಿಯರಿಂಗ್‍ನಲ್ಲಿ ಆಸಕ್ತಿ ಹೊಂದಿದ್ದೆ. ಆಗ ಕಂಪ್ಯೂಟರ್ ಸೈನ್ಸ್‍ಗೆ ಒಳ್ಳೆಯ ಸ್ಕೋಪ್ ಇತ್ತು. ವಿದೇಶಕ್ಕೆ ಹೋಗುವ ಅವಕಾಶ ಇಂಜಿನಿಯರುಗಳಿಗೆ ಹೇರಳವಾಗಿತ್ತು. ಭಾರತದಲ್ಲೂ ಉದ್ಯೋಗಾವಕಾಶವಿತ್ತು. ಹೀಗಾಗಿ ನಾನು ಇಂಜಿನಿಯರಿಂಗ್ ಮಾಡುತ್ತೇನೆ ಎಂದು ಅಪ್ಪನಿಗೆ ತಿಳಿಸಿದೆ. ಅಪ್ಪ ಒಪ್ಪಿದರು.</p>
			<p>ಹನ್ನೊಂದನೇ ತರಗತಿಗೆ ವಿಜ್ಞಾನ ವಿಭಾಗ ಆಯ್ಕೆ ಮಾಡಿಕೊಂಡು ನಂತರ ಇಂಜಿನಿಯರಿಂಗ್ ಕಾಲೇಜು ಸೇರಿದೆ. ನಾನು ಇಂಜಿನಿಯರಿಂಗ್ ಅಂತಿಮ ವರ್ಷದಲ್ಲಿ ಓದುತ್ತಿದ್ದಾಗಲೇ ನನಗೆ ಎರಡು ಉದ್ಯೋಗಾವಕಾಶಗಳು ಒದಗಿದವು; ಒಂದು, ಕೋಲ್ಕತ್ತಾದ ಎಚ್.ಪಿ.ಸಿ.ಎಲ್.ನಲ್ಲಿ ಹಾಗೂ ಇನ್ನೊಂದು, ಬೆಂಗಳೂರಿನ ಸಾಫ್ಟ್‍ವೇರ್ ಕಂಪನಿಯಲ್ಲಿ. ಮೊದಲನೆಯದು ಮ್ಯಾನೇಜ್‍ಮೆಂಟ್ ಕೆಲಸ; ಮತ್ತೊಂದು ತಾಂತ್ರಿಕ ಸೇವೆಯಾಗಿತ್ತು. ಅಂತಿಮ ವರ್ಷದಲ್ಲಿ ನಾನು ಕಂಪನಿಗೆ ಹೋಗಿ ಕೋಡ್ ಮೇಲೆ ಕೆಲಸ ಮಾಡುವಾಗ, ಅಮೆರಿಕಾದಿಂದ ಯಾರೋ ಇದು ಹೀಗಿರಬೇಕು, ಅದು ಹಾಗಿರಬೇಕು, ನಮಗೆ ಇದರ ಅಗತ್ಯವಿದೆ, ಹೀಗೆ ಇದನ್ನು ಸರಿಪಡಿಸಿ ಎಂದು ಹೇಳುತ್ತಿದ್ದರು. ಅವರ ಅವಶ್ಯಕತೆಗೆ ತಕ್ಕಂತೆ ಅದನ್ನು ಅಭಿವೃದ್ಧಿಪಡಿಸುವ, ಉತ್ತಮಪಡಿಸುವ ಕಾರ್ಯ ಅದಾಗಿತ್ತು. ಅಲ್ಲಿ ಹೆಚ್ಚಿನ ಸ್ಪಂದನೆಗೆ ಅವಕಾಶ ಇರಲಿಲ್ಲ. ನಾನು ಬದುಕಿನಲ್ಲಿ ನಿರೀಕ್ಷಿಸಿದ್ದ ಸವಾಲುಗಳು ಅಲ್ಲಿರಲಿಲ್ಲ. ನಾನು 10&#x2014;15 ವರ್ಷ ಕೆಲಸ ಮಾಡಿ ಮ್ಯಾನೆಜ್‍ಮೆಂಟ್ ಲೆವೆಲ್‍ಗೆ ಹೋದರೂ ಇಷ್ಟೇ ಕೆಲಸ ಮಾಡಬೇಕು ಎಂಬುದು ನನಗೆ ಮನವರಿಕೆ ಆಯಿತು. ನಾನು ಬಿಎಫ್‍ಎಲ್‍ನಲ್ಲಿ ಇನ್‍ಹೌಸ್ ಪ್ರಾಜೆಕ್ಟ್ ಮಾಡುವಾಗ ನನಗೆ ಒಳ್ಳೆಯ ಬೆಳವಣಿಗೆಯ ಅವಕಾಶ ಸಿಕ್ಕಿತು. ಆದರೂ, ಅದು ನನ್ನ ಇಷ್ಟಾನುಸಾರವಿಲ್ಲ ಎಂಬುದೂ ವೇದ್ಯವಾಯಿತು. ಇಂಜಿನಿಯರಿಂಗ್ ಪಾಸಾದ ಬಳಿಕ, ನಾಗರಿಕ ಸೇವಾ ಪರೀಕ್ಷೆ ಎದುರಿಸುವುದಾಗಿ, ಯಶಸ್ವಿಯಾಗದಿದ್ದರೆ ವಿದೇಶಕ್ಕೆ ಹೋಗಿ ಸ್ನಾತಕೋತ್ತರ ಪದವಿ ಮಾಡುವುದಾಗಿ ಮನೆಯಲ್ಲಿ ಹೇಳಿದೆ.</p>
			<p>ಲೋಕಸೇವಾ ಆಯೋಗದ ಪರೀಕ್ಷೆಗೆ ವಿಷಯ ಗಳನ್ನು ಹೇಗೆ ಆಯ್ಕೆ ಮಾಡಿಕೊಂಡಿರಿ? ಯಾರು ನೆರವಾದರು?</p>
			<p>ನಾನು ಪರೀಕ್ಷೆಗೆ ಸಿದ್ಧಳಾಗುತ್ತಿದ್ದಾಗ, 1998ರ ತಂಡದಲ್ಲಿ ಐ.ಪಿ.ಎಸ್. ಅಧಿಕಾರಿಯಾಗಿ ಆಯ್ಕೆಯಾಗಿದ್ದ ಭಾರತಿ ಅವರನ್ನು ಭೇಟಿ ಮಾಡಿದೆ. ಅವರು ನನಗೆ ಪೊಲಿಟಿಕಲ್ ಸೈನ್ಸ್, ಆಂಥ್ರಪಾಲಜಿ, ಕನ್ನಡ ಸಾಹಿತ್ಯ ಇವು ಪರೀಕ್ಷೆ ಬರೆಯಲು ಉತ್ತಮ ವಿಷಯಗಳು ಎಂದು ತಿಳಿಸಿದರು. ಅವರು ನನಗೆ ಪ್ರೊ.ಬಿ.ಆರ್.ಅಶ್ವತ್ಥರಾವ್ ಹಾಗೂ ಸಾಹಿತಿ ಸಾ.ಶಿ.ಮರುಳಯ್ಯ ಅವರ ಮಾರ್ಗದರ್ಶನದ ಬಗ್ಗೆಯೂ ಹೇಳಿದರು. ಜೊತೆಗೆ ನಾನು ವಿಜ್ಞಾನ ವಿದ್ಯಾರ್ಥಿಯಾಗಿದ್ದ ಕಾರಣ ಆಂಥ್ರಪಾಲಜಿ ತೆಗೆದುಕೊಳ್ಳಬಹುದೆಂದು ತಿಳಿಸಿದರು. ನಾನು ಸಾ.ಶಿ.ಮರುಳಯ್ಯ ಅವರನ್ನು ಭೇಟಿ ಮಾಡಿದೆ. ಅವರು ನನಗೆ ಕನ್ನಡ ಸಾಹಿತ್ಯ ಪಾಠ ಆರಂಭಿಸಿದರು. ನಾಲ್ಕು ವರ್ಷ ಇಂಜಿನಿಯರಿಂಗ್‍ನಲ್ಲಿ ಕನ್ನಡ ಓದದೆ ಈಗ ಏಕಾಏಕಿ ಕನ್ನಡ ಸಾಹಿತ್ಯದ ಬಗ್ಗೆ ಬರೆಯಲು ಸಾಧ್ಯವೇ ಎಂಬ ಅಳುಕಿತ್ತು. ಮರುಳಯ್ಯ ಅವರು ನನಗೆ 10 ದಿನ ಕನ್ನಡ ಬರೆಯಲು ಓದಲು ಹೇಳಿ, ನನ್ನ ಟಿಪ್ಪಣಿಗಳನ್ನು ಪರಿಶೀಲಿಸಿ ಕನ್ನಡ ಸಾಹಿತ್ಯ ವಿಷಯ ಆಯ್ಕೆ ಮಾಡಿಕೊಳ್ಳಲು ಆತ್ಮವಿಶ್ವಾಸ ತುಂಬಿದರು. ಈ ಮಧ್ಯೆ ಪ್ರೊ.ರಾವ್ ಅವರಿಂದಲೂ ಸೂಕ್ತ ಮಾರ್ಗದರ್ಶನ ಸಿಕ್ಕಿತು. ಪರೀಕ್ಷೆ ಬರೆದೆ. ಪ್ರಥಮ ಪ್ರಯತ್ನದಲ್ಲಿ ಪೂರ್ವಭಾವಿ ಪರೀಕ್ಷೆ ಪಾಸಾಗಿ, ಪ್ರಧಾನ ಪರೀಕ್ಷೆ ಯಶಸ್ವಿಯಾಗಿ, ಸಂದರ್ಶನ ಮುಗಿಸಿ ಆಯ್ಕೆ ಆಗುವುದು ಸುಲಭವಲ್ಲ. ಮೊದಲ ಬಾರಿಗೆ ಯಶಸ್ವಿಯಾಗಿ ನಾನು 107ನೇ ರಾಂಕ್ ಪಡೆದಾಗ, ಕಸ್ಟಮ್ಸ್ ಸೆಂಟ್ರಲ್ ಎಕ್ಸೈಜ್ ಸೇರಿದೆ. ಕೇವಲ ಸಾಧಾರಣ ಸಿದ್ಧತೆ ಮಾಡಿಕೊಂಡು ಓದಿಯೇ ನಾನು ಈ ಹಂತಕ್ಕೆ ಬಂದಿದ್ದೇನೆ. ಇನ್ನೂ ಶ್ರಮಪಟ್ಟು ಓದಿದರೆ, ಹೆಚ್ಚು ಅಭ್ಯಾಸ ಮಾಡಿದರೆ ಇನ್ನೂ ಉನ್ನತ ಹುದ್ದೆ ಪಡೆಯಬಹುದಾಗಿತ್ತು ಎನಿಸಿತು. ಮಸ್ಸೂರಿಯಲ್ಲಿ ತರಬೇತಿಯಿಂದ ಬಿಡುವು ಪಡೆದು ಮತ್ತೆ ಆರು ತಿಂಗಳು ಕಾಲಾವಕಾಶದಲ್ಲಿ ಓದಿ ಎರಡನೇ ಪ್ರಯತ್ನದಲ್ಲಿ ಸುಧಾರಣೆಗಾಗಿ ಪರೀಕ್ಷೆ ಬರೆದೆ. ಅದರಲ್ಲಿ ನಾನು ಪ್ರಥಮ ರಾಂಕ್ ಪಡೆದೆ. ನಾವು ವ್ಯವಸ್ಥಿತವಾಗಿ ಶ್ರದ್ಧೆಯಿಂದ ಓದಿದರೆ, ಹಳೆಯ ಪ್ರಶ್ನೆಪತ್ರಿಕೆಗಳಿಗೆ ಉತ್ತರಿಸಿದರೆ, ಪುನರ್ ಮನನ ಮಾಡಿದರೆ, ತಾಂತ್ರಿಕವಾಗಿ ಪರೀಕ್ಷೆ ಎದುರಿಸಿದರೆ, ಯಶಸ್ವಿಯಾಗಬಹುದು. ಮುಖ್ಯವಾಗಿ ವಿಷಯದ ಬಗ್ಗೆ ಆಸಕ್ತಿ ಇರಬೇಕು. ಗೆಲ್ಲುವ ಛಲ ಇರಬೇಕು.</p>
			<div class="inlay">
				<figure class="float-md-left maxw-300"><img class="img-fluid" src="<?=PUBLIC_URL?>images/201801/0046a.jpg" /></figure>	
				<p>ವಿಜಯಲಕ್ಷ್ಮೀ ಬಿದರಿ ಅವರು ನಿವೃತ್ತ ಐಪಿಎಸ್ ಅಧಿಕಾರಿ ಶಂಕರ ಬಿದರಿ, ಡಾ.ಉಮಾದೇವಿ ದಂಪತಿಯ ಪುತ್ರಿ. 2001ರ ನಾಗರಿಕ ಸೇವಾ ಪರೀಕ್ಷೆಯಲ್ಲಿ ದೇಶಕ್ಕೇ ಪ್ರಥಮಸ್ಥಾನ ಪಡೆದ ಕರ್ನಾಟಕದ ಮೊದಲ ಅಭ್ಯರ್ಥಿ ಎಂಬ ಹೆಗ್ಗಳಿಕೆ ವಿಜಯಲಕ್ಷ್ಮೀ ಅವರದು. ಇಂಜನಿಯರಿಂಗ್ ಪದವೀಧರೆಯಾದರೂ ಐಎಎಸ್ ಪರೀಕ್ಷೆಗೆ ಕನ್ನಡ ಸಾಹಿತ್ಯ ವಿಷಯವನ್ನು ಆಯ್ಕೆ ಮಾಡಿಕೊಂಡ ವಿಜಯಲಕ್ಷ್ಮೀ ಜನಿಸಿದ್ದು 1977ರ ಜುಲೈ 10ರಂದು, ಗುಲ್ಬರ್ಗಾದಲ್ಲಿ. ಅಸ್ಸಾಂನಲ್ಲಿ ವೃತ್ತಿಬದುಕು ಆರಂಭ. ಮಹಾರಾಷ್ಟ್ರದ ಸಿಂಧುದುರ್ಗ ಜಿಲ್ಲಾಧಿಕಾರಿಯಾಗಿ, ಮಹಾರಾಷ್ಟ್ರದ ಮಾಹಿತಿ ತಂತ್ರಜ್ಞಾನ ಇಲಾಖೆ ನಿರ್ದೇಶಕರಾಗಿ, ಕೊಲ್ಲಾಪುರ ಮಹಾನಗರ ಪಾಲಿಕೆ ಆಯುಕ್ತರಾಗಿ ಸೇವೆ ಸಲ್ಲಿಸಿದರು. ಪ್ರಸ್ತುತ ಸ್ಟಾಫ್ ಸೆಲೆಕ್ಷನ್ ಕಮಿಷನ್‍ನ ಪ್ರಾದೇಶಿಕ ನಿರ್ದೇಶಕರಾಗಿ ಬೆಂಗಳೂರಿನಲ್ಲಿ ಸೇವೆ ಸಲ್ಲಿಸುತ್ತಿದ್ದಾರೆ. ವಿಶೇಷವೆಂದರೆ ಇವರ ಕುಟುಂಬದ ಸದಸ್ಯರೆಲ್ಲಾ ಸಿವಿಲ್ ಸರ್ವೀಸ್ ಅಧಿಕಾರಿಗಳೇ.</p>
			</div>
			<p>ಕೆಲವರು ವಿಜ್ಞಾನ ವಿಷಯ ಆಯ್ಕೆ ಮಾಡಿಕೊಳ್ಳುತ್ತಾರೆ. ನಿಮ್ಮ ಆಯ್ಕೆ ರಾಜ್ಯಶಾಸ್ತ್ರ ಮತ್ತು ಸಾಹಿತ್ಯ. ಈ ವಿಷಯಗಳು ನಿಮ್ಮ ವೃತ್ತಿಯಲ್ಲಿ ನೆರವಾದವೇ? ಪರೀಕ್ಷೆ ಮತ್ತು ವೃತ್ತಿ ದೃಷ್ಟಿಯಿಂದ ಯಾವ ವಿಷಯಗಳ ಆಯ್ಕೆ ಉತ್ತಮ? ತರಬೇತಿ ವೇಳೆ ಹುದ್ದೆಗೆ ಸಹಾಯವಾಗುವ ವಿಷಯ ಕಲಿಯಲು ಅವಕಾಶ ಇದೆಯೇ?</p>
			<p>ಲೋಕಸೇವಾ ಪರೀಕ್ಷೆಯಲ್ಲಿ ಆಯ್ಕೆಗೆ ಹಲವಾರು ವಿಷಯಗಳು ಇರುತ್ತದೆ. ಹುದ್ದೆಗೆ ಇಂಥ ವಿಷಯವೇ ಉಪಯುಕ್ತ ಎಂದಿದ್ದರೆ, ಯುಪಿಎಸ್ಸಿ ಅದನ್ನೇ ನಿಗದಿ ಮಾಡುತ್ತಿತ್ತು. ಇಂಜಿನಿಯರಿಂಗ್ ಸೇವೆಗೆ ಹೋಗುವವರಿಗೆ ಇಂಜಿನಿಯರಿಂಗ್ ವಿಷಯ, ಅರಣ್ಯ ಸೇವೆ ಸೇರಬಯಸುವವರಿಗೆ ವಿಜ್ಞಾನ ವಿಷಯ ಕಡ್ಡಾಯ. ಆದರೆ ಐ.ಎ.ಎಸ್. ವಿಷಯಪ್ರಧಾನ ಕಾರ್ಯವಲ್ಲ. ಅದು ಆಡಳಿತಾತ್ಮಕ ಹುದ್ದೆ. ಹೀಗಾಗಿ ಯಾವುದೇ ವಿಷಯದಲ್ಲಿ ಪರಿಜ್ಞಾನ ಇರುವವರು ಬಂದರೂ, ಅವರು ಉತ್ತಮ ಆಡಳಿತಾತ್ಮಕ ಗುಣವನ್ನು ಪ್ರಚುರಪಡಿಸಬೇಕಾಗುತ್ತದೆ.</p>
			<p>ತರಬೇತಿಯಲ್ಲಿ ನಮಗೆ ವಿಷಯ ಕಲಿಕೆಗೆ ಅವಕಾಶ ಇರುವುದಿಲ್ಲ. ಅಲ್ಲಿ ನಮಗೆ ನಮ್ಮ ವೃತ್ತಿಬದುಕಿನಲ್ಲಿ ಎದುರಿಸಬೇಕಾದ ಕಾನೂನಾತ್ಮಕ ವಿಚಾರಗಳು, ದೇಶದ ರಾಜಕೀಯ ವ್ಯವಸ್ಥೆ, ಸರ್ಕಾರದ ಹೊಸ ನೀತಿಗಳ ಬಗ್ಗೆ ತಿಳಿಸಲಾಗುತ್ತದೆ. ಇಲ್ಲಿ ಮುಖ್ಯವಾಗಿ ಆಯ್ಕೆಯಾಗಿ ಬರುವವರು ಯಾವುದೇ ವಿಷಯದಲ್ಲಿ ಪಾಂಡಿತ್ಯ ಹೊಂದಿರಬಹುದು. ಸಂದರ್ಶನದಲ್ಲಿ ಅವರು ನಮ್ಮ ಆಳವಾದ ಜ್ಞಾನದ ಪರೀಕ್ಷೆ ಮಾಡುತ್ತಾರೆ. ನಾವು ನಾಲ್ಕು ವರ್ಷ ಓದಿದ ವಿಷಯದಲ್ಲಿ ಎಷ್ಟು ಆಳವಾದ ಜ್ಞಾನ ಹೊಂದಿದ್ದೇವೆ ಎಂಬುದನ್ನು ಅಳೆಯುತ್ತಾರೆ. ಹೀಗಾಗಿ ಇಂಥದ್ದೇ ವಿಷಯ ಆಯ್ಕೆ ಮಾಡಬೇಕೆಂದಿಲ್ಲ.</p>
			<p>ಈಗ ವಿದ್ಯಾರ್ಥಿಗಳು ಪರೀಕ್ಷೆಗೆ ಕಡ್ಡಾಯವಾಗಿ ತರಬೇತಿ ಬೇಕು ಎಂದು ದೆಹಲಿಗೆ ಹೋಗುತ್ತಾರೆ. ಕೆಲವರು ಬೆಂಗಳೂರಿನಲ್ಲಿಯೇ ಕೋಚಿಂಗ್‍ಗೆ ಸೇರುತ್ತಾರೆ. ಇಂತಹ ತರಬೇತಿ ಕೇಂದ್ರಗಳಿಗೆ ಸೇರದೇ ಲೋಕಸೇವಾ ಪರೀಕ್ಷೆಯಲ್ಲಿ ಯಶಸ್ವಿಯಾಗಲು ಸಾಧ್ಯವೇ?</p>
			<p>ನಾನು ದೆಹಲಿಗೆ ಹೋಗಿ ತರಬೇತಿ ಪಡೆಯಲಿಲ್ಲ. ಸಂದರ್ಶನದ ವೇಳೆ ಮಾತ್ರ ದೆಹಲಿಯಲ್ಲಿ ಎರಡು ದಿನ ತರಬೇತಿ ಪಡೆದಿದ್ದೆ. ಪದವಿಯಲ್ಲಿ ಓದಿದ ವಿಷಯಗಳಿಗೆ ಮತ್ತೆ ತರಬೇತಿಯ ಅಗತ್ಯ ಇರುವುದಿಲ್ಲ. ಆದರೆ ಕೆಲವು ಸಾಮಾನ್ಯ ವಿಷಯಗಳ ಸಿದ್ಧತೆಗೆ ಕೋಚಿಂಗ್ ಅಗತ್ಯ. ಕಾರಣ ನಮಗೆ ಅದರಲ್ಲಿ ಆಳವಾದ ಅರಿವು ಇರುವುದಿಲ್ಲ. ಕೋಚಿಂಗ್‍ಗೆ ಹೋಗುವುದು ತಪ್ಪಲ್ಲ. ಆದರೆ ಅದರಿಂದ ನಮಗೆ ಹೆಚ್ಚು ಅನಾನುಕೂಲ ಆಗದಂತೆ ಎಚ್ಚರ ವಹಿಸಬೇಕು. ಬೆಂಗಳೂರಿನಲ್ಲಿ ಸುಸಜ್ಜಿತ ಗ್ರಂಥಾಲಯ ಹೊಂದಿದ ಜೆ.ಎಸ್.ಎಸ್. ಕೋಚಿಂಗ್ ಕೇಂದ್ರ ಇದೆ. ಹಗಲಿರುಳು ಓದಬಹುದು. ಇಂತಹ ಕೇಂದ್ರಗಳಲ್ಲಿ ಲೋಕಸೇವಾ ಪರೀಕ್ಷೆ ಸಿದ್ಧತೆಗೆ ಬದ್ಧರಾದ ಇತರ ಅಭ್ಯರ್ಥಿಗಳ ಸಂಪರ್ಕದಿಂದ ಸ್ಪರ್ಧಾತ್ಮಕತೆ ಬೆಳೆಯುತ್ತದೆ. ಅಣಕು ಪರೀಕ್ಷೆ ಬರೆದಾಗ ನಮ್ಮಲ್ಲಿ ಆತ್ಮವಿಶ್ವಾಸ ಹೆಚ್ಚುತ್ತದೆ. ಕೋಚಿಂಗ್ ಅವರವರ ಅಗತ್ಯಕ್ಕೆ ಅನುಗುಣವಾಗಿ ಬೇಕಾಗುತ್ತದೆ. ಅದಕ್ಕಾಗಿ ದೆಹಲಿಗೆ ಹೋಗಲೇಬೇಕು ಎಂದೇನೂ ಇಲ್ಲ.</p>
			<p>ಅಭ್ಯರ್ಥಿಗಳಿಗೆ ಮಾನಸಿಕ ಸಿದ್ಧತೆ ಹೇಗಿರಬೇಕು? ಕೆಲವರು ಒಂದೇ ಬಾರಿ ಯಶಸ್ವಿಯಾಗುತ್ತಾರೆ. ಮತ್ತೆ ಕೆಲವರು ಎರಡು ಮೂರು ಪ್ರಯತ್ನ ಮಾಡುತ್ತಾರೆ. ಸಿದ್ಧತೆ ಎಷ್ಟು ಕಠಿಣವಾಗಿರಬೇಕು?</p>
			<p>ಯುಪಿಎಸ್‍ಸಿ ಪರೀಕ್ಷೆಯಲ್ಲಿ ಯಶಸ್ವಿಯಾಗಲು ಕನಿಷ್ಠ ಎರಡು ವರ್ಷ ಬೇಕಾಗುತ್ತದೆ. ಮೊದಲ ವರ್ಷ ಪೂರ್ಣಪ್ರಮಾಣದ ಸಿದ್ಧತೆಗೆ ವ್ಯಯವಾಗಿ, ಮರುವರ್ಷ ಪರೀಕ್ಷೆ ತೆಗೆದುಕೊಳ್ಳಬೇಕಾಗುತ್ತದೆ. ಎಲ್ಲರಿಗೂ ಪ್ರಥಮ ಪ್ರಯತ್ನದಲ್ಲೇ ಎಲ್ಲ ಹಂತ ಪೂರ್ಣಗೊಳಿಸಲು ಸಾಧ್ಯವಾಗಲಿಕ್ಕಿಲ್ಲ. ಹೀಗಾಗಿ ಕನಿಷ್ಠ 2 ವರ್ಷ ಇಟ್ಟುಕೊಂಡರೆ ಎರಡು ಅಥವಾ ಮೂರನೇ ಪ್ರಯತ್ನದಲ್ಲಿ ಯಶಸ್ವಿಯಾಗಬಹುದು. ನಾಲ್ಕಕ್ಕಿಂತ ಹೆಚ್ಚು ಪ್ರಯತ್ನ ಮುಜುಗರ ತರುತ್ತದೆ. ಆಗ ಎಲ್ಲಾದರೂ ಅರೆಕಾಲಿಕ ಕೆಲಸ ಮಾಡಿಕೊಂಡು ಓದಬಹುದು. ಇಲ್ಲವಾದರೆ ಸದಾ ಕುಳಿತು ಓದಲು ಸಾಧ್ಯವಿಲ್ಲ. ಸಾಮಾನ್ಯವಾಗಿ 4 ಪ್ರಯತ್ನದಲ್ಲಿ ಯಶಸ್ವಿಯಾಗೇ ಆಗುತ್ತೇವೆ ಎಂಬ ಛಲ ಇಟ್ಟುಕೊಂಡು ಸಿದ್ಧರಾಗಬೇಕು. ಕನಿಷ್ಠ 2 ವರ್ಷದ ಕಠಿಣ ಸಿದ್ಧತೆ ಸೂಕ್ತ ಎನಿಸುತ್ತದೆ.</p>
			<div class="inlay">
				<h3>ಉದ್ಯೋಗಿಗಳ ನೇಮಕಾತಿ ಆಯೋಗ (ಎಸ್.ಎಸ್.ಸಿ.) ಪರೀಕ್ಷೆಗಳಲ್ಲಿ ಕನ್ನಡಿಗರಿಗೆ ಹೆಚ್ಚಿನ ಯಶಸ್ಸು ಸಿಗುತ್ತಿಲ್ಲ, ಏಕೆ?</h3>
				<p>ನಾನು ಸ್ಟಾಫ್ ಸೆಲೆಕ್ಷನ್ ಕಮಿಷನ್‍ನ ಪ್ರಾದೇಶಿಕ ನಿರ್ದೇಶಕಿಯಾಗಿ ನೋಡಿದ್ದೇನೆ. ಕರ್ನಾಟಕ, ಕೇರಳ, ಲಕ್ಷದ್ವೀಪದಿಂದ 8 ಲಕ್ಷ ಜನ ವಿವಿಧ ಪರೀಕ್ಷೆ ತೆಗೆದುಕೊಂಡರೆ 400&#x2014;500 ಜನರು ಮಾತ್ರ ಉದ್ಯೋಗ ಪಡೆಯುತ್ತಾರೆ. ಪ್ಯಾರಾ ಮಿಲಿಟರಿ, ಕೇಂದ್ರ ಸರ್ಕಾರದಲ್ಲಿ 3,500 ಜನರು ಸೇರುತ್ತಾರೆ. ಕೇಂದ್ರ ಸರ್ಕಾರದಲ್ಲಿ 1 ಲಕ್ಷ ಉದ್ಯೋಗ ಇವೆ. ಸುಮಾರು 2 ಕೋಟಿ ಅಭ್ಯರ್ಥಿಗಳು ಪರೀಕ್ಷೆ ಬರೆಯುತ್ತಾರೆ. ಕರ್ನಾಟಕದ ಹಲವು ಪದವೀಧರರಿಗೆ ಕೇಂದ್ರ ಸರ್ಕಾರದ ಹುದ್ದೆಗಳ ಬಗ್ಗೆ ಹೆಚ್ಚಿನ ಮಾಹಿತಿ ಇಲ್ಲ. ಕಾಲೇಜು ಪದವಿ ಹಂತದಿಂದಲೇ ಅವರು ಇಂಥ ಸ್ಪರ್ಧಾತ್ಮಕ ಪರೀಕ್ಷೆಗಳಿಗೆ ಸಜ್ಜಾಗಬೇಕು, ಹೆಚ್ಚು ಕನ್ನಡಿಗರು ಪರೀಕ್ಷೆ ಬರೆಯಬೇಕು. www.ssc.nic.in; www.ssckkr.kar.nic.in ಅಂತರ್ಜಾಲ ತಾಣ ನೋಡಿದರೆ ಹತ್ತನೇ ತರಗತಿ, 12ನೇ ತರಗತಿ, ಪದವಿ, ಸ್ನಾತಕೋತ್ತರ, ವೃತ್ತಿಪರ, ಕೌಶಲ ಹೀಗೆ ಎಲ್ಲ ವರ್ಗದ ವಿದ್ಯಾರ್ಹತೆ ಇರುವವರಿಗೆ ಸೂಕ್ತವಾದ ಕೇಂದ್ರ ಸರ್ಕಾರಿ ಉದ್ಯೋಗದ ಮಾಹಿತಿ ದೊರಕುತ್ತದೆ. ಅವರು ನಿರಂತರವಾಗಿ ಈ ಜಾಲತಾಣ ಗಮನಿಸುವುದು ಒಳತು. ಕೇಂದ್ರ ಸರ್ಕಾರದಲ್ಲಿ ಬಹಳಷ್ಟು ಉದ್ಯೋಗಾವಕಾಶಗಳಿವೆ. ಎಲ್ಲವನ್ನೂ ಆನ್‍ಲೈನ್ ಮಾಡಲಾಗಿದೆ. ಆನ್‍ಲೈನ್‍ನಲ್ಲೇ ಅರ್ಜಿ ತುಂಬಬಹುದು, ಅಲ್ಲಿಯೇ ಪರೀಕ್ಷೆಯ ಪ್ರವೇಶಪತ್ರ ಪಡೆಯಬಹುದು. ಮಹಿಳೆಯರಿಗೆ, ದಿವ್ಯಾಂಗರಿಗೆ, ಪರಿಶಿಷ್ಟಜಾತಿ, ವರ್ಗದವರಿಗೆ ಪರೀಕ್ಷಾ ಶುಲ್ಕವೂ ಇರುವುದಿಲ್ಲ. ಉಳಿದವರಿಗೆ 100 ರೂಪಾಯಿ ಮಾತ್ರ ಶುಲ್ಕ ಇದೆ. ಆನ್‍ಲೈನ್ ಪರೀಕ್ಷೆ ಬರೆಯಬಹುದು. ಫಲಿತಾಂಶ ಬಂದರೆ, ಎರಡನೇ ಟೈರ್, ಮೂರನೇ ಹಂತಕ್ಕೆ ಪ್ರವೇಶಪತ್ರ ನೀಡಲಾಗುತ್ತದೆ. ಕೇಂದ್ರ ಸರ್ಕಾರದ ಎಸ್.ಎಸ್.ಸಿ. ಮೂಲಕ ತುಂಬುವ ಹುದ್ದೆಗಳಿಗೆ ಸಂದರ್ಶನ ಇರುವುದಿಲ್ಲ. ಕೆಲವು ಹುದ್ದೆಗೆ ಕಂಪ್ಯೂಟರ್ ಕೌಶಲ ಪರೀಕ್ಷೆ ಮಾಡಲಾಗುತ್ತದೆ. ಮೂಲ ದಾಖಲೆ ಪರಿಶೀಲಿಸಲಾಗುತ್ತದೆ. ಆಯ್ಕೆಯಾದವರಿಗೆ ನೇಮಕಾತಿ ಪತ್ರ ಸಿಗುತ್ತದೆ.</p>
				<p>ಈ ಪರೀಕ್ಷೆ ದೇಶದ ಎಲ್ಲರಿಗೂ ಮುಕ್ತವಾಗಿದ್ದು, ಕರ್ನಾಟಕದವರು ಹೆಚ್ಚು ಹೆಚ್ಚು ಪರೀಕ್ಷೆ ಬರೆದು ಆಯ್ಕೆ ಆಗಬಹುದು. ಕೇಂದ್ರ ಸರ್ಕಾರದ ನೌಕರಿಯಲ್ಲಿ ಕರ್ನಾಟಕದವರು ಕೇವಲ ಶೇ.3ಕ್ಕಿಂತ ಕಡಿಮೆ ಇದ್ದಾರೆ. ಈ ಪ್ರಮಾಣ ಹೆಚ್ಚಾಗಬೇಕು. ನಮ್ಮ ರಾಜ್ಯದ ಜನಸಂಖ್ಯೆಗೆ ಹೋಲಿಸಿದರೆ ಶೇ.5ರಷ್ಟಾದರೂ ಇರಬೇಕು. ಯು.ಪಿ.ಎಸ್.ಸಿ. ಪರೀಕ್ಷೆಗೆ ಸಿದ್ಧರಾಗುವವರು ಈ ಪರೀಕ್ಷೆಯನ್ನೂ ಬರೆಯಬಹುದು. ಆದಾಯ ತೆರಿಗೆ, ಅಬಕಾರಿ, ಇಂಜಿನಿಯರಿಂಗ್ ಇಲಾಖೆ, ಅರೆ ಮಿಲಿಟರಿ ಇನ್ಸ್‌‍ಪೆಕ್ಟರ್, ಸಿಬಿಐ ಹೀಗೆ ವಿವಿಧ ಹುದ್ದೆಗಳ ಆಯ್ಕೆಯೂ ಎಸ್.ಎಸ್.ಸಿ.ಯಿಂದ ನಡೆಯುತ್ತದೆ. ವಿದ್ಯಾರ್ಥಿಗಳು ಈ ಅವಕಾಶ ಸೂಕ್ತವಾಗಿ ಬಳಸಿಕೊಳ್ಳಬೇಕಷ್ಟೇ</p>
			</div>
			<p>ಸಂದರ್ಶನದಲ್ಲಿ ವಿದ್ಯಾರ್ಥಿ ಪ್ರದರ್ಶಿಸಬೇಕಾದ ವ್ಯಕ್ತಿತ್ವ ಹೇಗಿರಬೇಕು? ನಾವು ನಮ್ಮ ಸ್ವಭಾವವನ್ನು ಕಡಿಮೆ ಅವಧಿಯಲ್ಲಿ ಬದಲಾವಣೆ ಮಾಡಿಕೊಳ್ಳಲು ಸಾಧ್ಯವಿಲ್ಲ. ಇದನ್ನೂ ಮೊದಲಿನಿಂದಲೇ ತಲೆಯಲ್ಲಿಟ್ಟುಕೊಂಡು ಸಿದ್ಧರಾಗಬೇಕೇ?</p>
			<p>ಸಂದರ್ಶನ, ಪರೀಕ್ಷೆಯ ಕೊನೆಯ ಹಂತ. ಇಲ್ಲಿ ಪ್ರಧಾನ ಪರೀಕ್ಷೆಯಲ್ಲಿರುವುದಕ್ಕಿಂತ ಕಡಿಮೆ ಅಂಕ ಇರುತ್ತದೆ. ಇದರ ಬಗ್ಗೆ ಆರಂಭದಲ್ಲಿ ತಲೆ ಕೆಡಿಸಿಕೊಳ್ಳುವುದು ಬೇಡ. ಪಠ್ಯದಲ್ಲಿ ನೀವು ದೃಢವಾಗಿದ್ದರೆ, ನಿಮ್ಮ ಲಿಖಿತ ಅಭಿವ್ಯಕ್ತಿ, ಚಿಂತನೆ, ಮೌಖಿಕ ಅಭಿವ್ಯಕ್ತಿ ದೃಢವಾಗಿದ್ದರೆ ಸಂದರ್ಶನದ ಬಗ್ಗೆ ಹೆಚ್ಚು ಆತಂಕಪಡುವ ಅಗತ್ಯವಿಲ್ಲ. ಸಂದರ್ಶನದಲ್ಲಿ ಏನು ಕೇಳುತ್ತಾರೆ ಎಂದು ನೀವು ಊಹಿಸಲು ಸಾಧ್ಯವಿಲ್ಲ. ಅದು ಒಳ್ಳೆಯ ದಿನವೂ ಆಗಬಹುದು, ಇಲ್ಲ ಕೆಟ್ಟ ದಿನವೂ ಆಗಬಹುದು. ನಿಮ್ಮ ಬೌದ್ಧಿಕ ಸಾಮಥ್ರ್ಯವನ್ನು ಸಮರ್ಥವಾಗಿ, ಪ್ರಾಮಾಣಿಕವಾಗಿ, ಆತ್ಮವಿಶ್ವಾಸದಿಂದ ಅಭಿವ್ಯಕ್ತಿಪಡಿಸಿದರೆ ಯಶಸ್ಸು ಗಟ್ಟಿ. ಇದರ ಜೊತೆಗೆ ನಿಮ್ಮ ಸುತ್ತಲ ಅಂದರೆ ದೇಶ ವಿದೇಶಗಳ ಪ್ರಚಲಿತ ವಿದ್ಯಮಾನಗಳ ಬಗ್ಗೆ ನಿಮಗೆ ಸಂಪೂರ್ಣ ವಿಶ್ಲೇಷಣಾತ್ಮಕವಾಗಿ ವಿವರಿಸುವಷ್ಟು ಅರಿವೂ ಅಗತ್ಯ. ನಿಮಗೆ ಸಂದರ್ಶನದಲ್ಲಿ ಇಂಗ್ಲಿಷ್ ಚೆನ್ನಾಗಿ ಬರಲೇಬೇಕು ಎಂದೇನಿಲ್ಲ. ಪ್ರಾದೇಶಿಕ ಭಾಷೆಯಲ್ಲಿ ಸಂದರ್ಶನದಲ್ಲಿ ಉತ್ತರಿಸುವ ಅವಕಾಶವನ್ನು ಬಳಸಿಕೊಳ್ಳಬಹುದು. ಸಂದರ್ಶನ ಸಮಿತಿ ಕೂಡ ನಿಮ್ಮಿಂದ ಹೈಫೈ ಇಂಗ್ಲಿಷನ್ನಾಗಲೀ, ಕಾನ್ವೆಂಟ್ ಇಂಗ್ಲಿಷನ್ನಾಗಲೀ ನಿರೀಕ್ಷಿಸುವುದಿಲ್ಲ. ನಿಮ್ಮ ಭಾಷೆ ಇಲ್ಲಿ ಮುಖ್ಯವಲ್ಲ. ನೀವು ಏನು ಹೇಳುತ್ತೀರಿ, ಹೇಗೆ ಹೇಳುತ್ತೀರಿ ಎಂಬುದೇ ಪ್ರಧಾನ. ಆಶಾಭಾವನೆಯೊಂದಿಗೆ ಸಮರ್ಥವಾಗಿ ನಿಮ್ಮ ಜ್ಞಾನದ ಪ್ರದರ್ಶನ ಮಾಡಬೇಕಷ್ಟೇ. ಅವರು ಭ್ರಷ್ಟಾಚಾರ, ಮೀಸಲಾತಿ ಕುರಿತಂತೆ ಟ್ರಿಕ್ಕಿ ಪ್ರಶ್ನೆಗಳನ್ನು ಕೇಳಬಹುದು. ಅವರು ನಿಮ್ಮ ಸ್ವಭಾವ ಬದಲಿಸಿಕೊಳ್ಳಬೇಕು ಎಂದು ಬಯಸುವುದಿಲ್ಲ. ಎಲ್ಲರಿಗೂ ಎಲ್ಲವೂ ಗೊತ್ತಿರಲು ಸಾಧ್ಯವಿಲ್ಲ. ಹೀಗಾಗಿ ಉತ್ತರ ಊಹಿಸುವ ಬದಲು, ನಿಮ್ಮ ಉತ್ತರದಲ್ಲಿ ಪ್ರಾಮಾಣಿಕತೆ ಪ್ರದರ್ಶಿಸುವುದೂ ಅಷ್ಟೇ ಮುಖ್ಯವಾಗುತ್ತದೆ. ನಿಮ್ಮ ಉತ್ತರದಿಂದಲೇ ನಿಮ್ಮನ್ನು ಅರ್ಥಮಾಡಿಕೊಳ್ಳುತ್ತಾರೆ.</p>
			<p>ವೃತ್ತಿ ಜೀವನ ಆರಂಭಿಸಿ 16 ವರ್ಷಗಳೇ ಕಳೆದಿವೆ. ನೀವು ಎದುರಿಸಿದ ಸವಾಲುಗಳ ಬಗ್ಗೆ ಹೇಳುತ್ತೀರಾ?</p>
			<p>ನಾನು ಮೊದಲು ವೃತ್ತಿ ಆರಂಭಿಸಿದ್ದು ಅಸ್ಸಾಂನಲ್ಲಿ. ಅದು ಹಿಂಸಾಚಾರದಿಂದ ಬಾಧಿತವಾಗಿದ್ದ ಪ್ರದೇಶ. ನನಗೆ ಆರಂಭದಲ್ಲಿ ಹಿಂಜರಿಕೆ ಇತ್ತು. ನಂತರ ಇದು ನನಗೆ ದೇಶವನ್ನು ಅರ್ಥಮಾಡಿಕೊಳ್ಳಲು ದೊರೆತ ಅವಕಾಶ ಎಂದು ಪರಿಗಣಿಸಿದೆ. ಕರ್ನಾಟಕದಲ್ಲಿ ನಾವು ಭಯೋತ್ಪಾದನೆ, ಉಲ್ಫಾ ಸಮಸ್ಯೆಯನ್ನು ಕಂಡಿಲ್ಲ, ಕೇಳಿಲ್ಲ. ನಾನು ಇದೆಲ್ಲವನ್ನೂ ಅರ್ಥ ಮಾಡಿಕೊಳ್ಳಲು ಕೆಲಕಾಲ ತೆಗೆದುಕೊಂಡೆ, ಎಲ್ಲವನ್ನೂ ಮೀರಿ ನಿಂತೆ. ನಂತರ ಇಡೀ ಈಶಾನ್ಯ ಭಾರತ ಸುತ್ತಿದೆ. ಹೊಸತನ್ನು ಕಲಿಯಲು ಅವಕಾಶ ಸಿಕ್ಕಿತು. ಬಳಿಕ ಮಹಾರಾಷ್ಟ್ರಕ್ಕೆ ಬಂದಾಗ ಮತ್ತೊಂದು ಭಾಷೆ ಅರಿಯುವ ಅವಕಾಶ ಸಿಕ್ಕಿತು. ನಾನು ಸಿಂಧುದುರ್ಗದ ಜಿಲ್ಲಾಧಿಕಾರಿಯಾಗಿದ್ದೆ. ಆಗ ಒಂದು ಕ್ಷೇತ್ರಕ್ಕೆ ಉಪ ಚುನಾವಣೆ ನಡೆದಿತ್ತು. ಸವಾಲುಗಳಿದ್ದವು. ಚುನಾವಣೆ ದಿನಾಂಕ ಪ್ರಕಟವಾಗುವ ಒಂದು ದಿನ ಮೊದಲೇ ನನ್ನನ್ನು ಅಲ್ಲಿಗೆ ವರ್ಗ ಮಾಡಲಾಗಿತ್ತು. ನನ್ನ ಪತಿ ಅಲ್ಲಿ ಎಸ್.ಪಿ. ಆಗಿದ್ದರು. ಚುನಾವಣೆ ನಿರ್ವಹಿಸುವ ಜವಾಬ್ದಾರಿ ನಮ್ಮ ಹೆಗಲ ಮೇಲಿತ್ತು. ಹಿರಿಯ ಚುನಾವಣೆ ವೀಕ್ಷಕರೂ ಆಗಮಿಸಿದ್ದರು. ಶೇ.70ರಷ್ಟು ಮತದಾನ ಆಗಿತ್ತು. ಆ ಚುನಾವಣೆ ವೇಳೆ ಹಲವು ಶಾಸಕರು, ಸಂಸದರೂ ಬಂಧಿಗಳಾಗಿ, ಬಿಡುಗಡೆಯಾದರು. ಸವಾಲಿನ ನಡುವೆ ನಿಯಮಾನುಸಾರ, ಶಾಂತಿಯುತವಾಗಿ ಚುನಾವಣೆ ನಡೆಸುವ ಜವಾಬ್ದಾರಿ ನಿರ್ವಹಿಸಿದೆ. ರಾಜಕೀಯ ಒತ್ತಡ ಎದುರಿಸುತ್ತ ಸೇವೆ ಸಲ್ಲಿಸಿದ ಆ ಸಂದರ್ಭ ನಿಜಕ್ಕೂ ಸವಾಲಿನದಾಗಿತ್ತು. ನಂತರ ನಾನು ಮಹಿಳಾ ಆಯೋಗಕ್ಕೆ ಬಂದೆ. ಅಲ್ಲಿ ಕೆಲಸ ಮಾಡುವಾಗ ಮಹಿಳಾ ಸ್ವಸಹಾಯ ಗುಂಪುಗಳಿಗೆ ರಿಯಾಯಿತಿ ನೀಡುವ ವಿಚಾರದಲ್ಲಿ ಮುಖ್ಯಮಂತ್ರಿ ವಿಲಾಸ್‍ರಾವ್ ದೇಶ್‍ಮುಖ್ ಅವರ ಮನವೊಲಿಸಿ ಕೊಡಿಸಿದೆ. ಅದು ಪಾಲಿಸಿ ವಿಚಾರವಾಗಿತ್ತು. ಆದರೂ ಮುಖ್ಯಮಂತ್ರಿ ಅದಕ್ಕೆ ಸಮ್ಮತಿಸಿದರು. ಸರ್ಕಾರ ಸಾಲದ ಮೇಲಿನ ಬಡ್ಡಿಯ ಸಬ್ಸಿಡಿ ಭರಿಸಿತು. ನಾನು ಲಂಡನ್ ಸ್ಕೂಲ್ ಆಫ್ ಎಕನಾಮಿಕ್ಸ್‍ನಲ್ಲಿ ವಿದ್ಯಾರ್ಥಿ ವೇತನದ ಮೇಲೆ ಉನ್ನತ ಅಧ್ಯಯನಕ್ಕೆ ಹೋಗಿದ್ದೆ. ಅದು ಕೂಡ ನನ್ನ ವೃತ್ತಿಬದುಕಿಗೆ ಸಹಕಾರಿಯಾಯಿತು. ಕೆಲವೊಂದು ವಿಚಾರಗಳಲ್ಲಿ ಹಿರಿಯ ಅಧಿಕಾರಿಗಳಿಗೆ ನಮ್ಮ ದೂರದರ್ಶಿತ್ವದ ಚಿಂತನೆಗಳ ಬಗ್ಗೆ ಮನವರಿಕೆ ಮಾಡಿಕೊಡುವುದು ವೃತ್ತಿ ಬದುಕಿನಲ್ಲಿ ಸವಾಲಿನ ಅಂಶವೇ ಆಗಿದೆ.</p>
			<p>ಮಹಿಳಾ ಉದ್ಯೋಗಿಗಳು ಮನೆ, ಮಕ್ಕಳು ಮತ್ತು ಉದ್ಯೋಗ ಎಲ್ಲವನ್ನೂ ತೂಗಿಸಿಕೊಂಡು ಹೋಗಬೇಕಾಗುತ್ತದೆ. ನಿಮಗೆ ಹೇಗೆ ಸಾಧ್ಯವಾಯಿತು?</p>
			<p>ಈ ಪ್ರಶ್ನೆಯನ್ನು ಮಹಿಳೆಯರಿಗೆ ಕೇಳುವುದು ಈಗ ಅಷ್ಟು ಸೂಕ್ತವಲ್ಲ. ಕಾರಣ ಇಂದು ಮಹಿಳೆಯರು ಸರ್ಕಾರಿ, ಖಾಸಗಿ ಹೀಗೆ ಎಲ್ಲ ರಂಗದ ಕಾರ್ಯಪಡೆಯಲ್ಲೂ ಮುಂಚೂಣಿಯಲ್ಲಿದ್ದಾರೆ. ಮನೆ ಮತ್ತು ಉದ್ಯೋಗ ಎರಡನ್ನೂ ಸಮರ್ಥವಾಗಿ ನಿಭಾಯಿಸುತ್ತಿದ್ದಾರೆ. ನಮ್ಮ ತಾಯಿಯೂ ಪ್ರಸೂತಿ ತಜ್ಞರಾಗಿದ್ದರು. ಅವರೂ ಮನೆ ಮತ್ತು ಉದ್ಯೋಗ ಎರಡನ್ನೂ ನಿಭಾಯಿಸುತ್ತಿದ್ದರು. ಮನೆಯವರೊಂದಿಗೆ ಉತ್ತಮ ಸಂವಹನ, ಪರಸ್ಪರ ಅರ್ಥೈಸಿಕೊಳ್ಳುವಂತಿದ್ದಾಗ ಉದ್ಯೋಗ, ಮನೆ ಎರಡನ್ನೂ ನಿಭಾಯಿಸುವುದು ಕಷ್ಟವೇನಲ್ಲ. ಮಕ್ಕಳಿಗೆ 3 ವರ್ಷದ ತನಕ ತಾಯಂದಿರ ನೆರವು ಬೇಕಾಗುತ್ತದೆ. ನಂತರ ಅವರು ಸ್ವಾವಲಂಬಿಗಳಾಗುತ್ತಾರೆ. ಮಕ್ಕಳು ಶಾಲೆಗೆ ಹೋದ ಬಳಿಕ ಅವರು ಸ್ವತಂತ್ರವಾಗಿರುವಂತೆಯೇ ನೋಡಿಕೊಳ್ಳಬೇಕು. ಮಕ್ಕಳೊಂದಿಗೆ ಪೀಳಿಗೆಯ ಅಂತರ ಮರೆತು ಮುಕ್ತವಾಗಿ ಚರ್ಚಿಸಿದರೆ, ಅವರೊಂದಿಗೆ ಆತ್ಮೀಯವಾಗಿ ಕಾಲ ಕಳೆದರೆ, ಅಜ್ಜ, ಅಜ್ಜಿಯೊಂದಿಗೆ ಮಕ್ಕಳು ಮುಕ್ತವಾಗಿ ಬೆರೆತರೆ, ನಾವು ಮಕ್ಕಳ ವಿಚಾರದಲ್ಲಿ ಯಾವಾಗಲೂ ನಿರ್ಣಾಯಕವಾಗಿ ವರ್ತಿಸದಿದ್ದರೆ, ಅವರಿಗೆ ಶಿಸ್ತು ಕಲಿಸುವಾಗ ಶಿಸ್ತು ಕಲಿಸಿದರೆ, ಅವರ ಆದ್ಯತೆ, ಚಿಂತನೆ, ಆಲೋಚನೆಗಳಿಗೆ ಗೌರವ ನೀಡಿದರೆ ಎಲ್ಲವೂ ಸರಾಗವಾಗಿರುತ್ತದೆ. ಆದರೆ, ಉದ್ಯೋಗಸ್ಥ ಮಹಿಳೆಯರಿಗೆ ಸಾಮಾನ್ಯವಾಗಿ ಮನೆಯ ಹಿರಿಯರ, ಪತಿಯ, ಮಕ್ಕಳ ಬೆಂಬಲ ಕೆಲ ಮಟ್ಟಿಗೆ ಬೇಕಾಗುತ್ತದೆ. ನಾನು ಎಂದಿಗೂ ಮನೆಗೆ ಫೈಲ್ ತರುತ್ತಿರಲಿಲ್ಲ. ಕಚೇರಿ ಕೆಲಸ ಮುಗಿಸಿ ತಡವಾಗಿ ಮನೆಗೆ ಬಂದರೂ ಮಕ್ಕಳೊಂದಿಗೆ ಕೆಲ ಸಮಯ ಕಳೆಯುತ್ತೇನೆ, ಸ್ನೇಹಿತೆಯಂತೆ ವರ್ತಿಸುತ್ತೇನೆ. ಹೀಗೆ ಸಮತೋಲನದಿಂದ ನಿಭಾಯಿಸಬೇಕು.</p>
			<p>ಲೋಕಸೇವಾ ಆಯೋಗದ ನಾಗರಿಕ ಸೇವಾ ಹುದ್ದೆಗಳ ಆಕಾಂಕ್ಷಿಗಳಿಗೆ ಯಾವ ರೀತಿಯ ಮುನ್ನೋಟ ಇರಬೇಕು? ಅವರಿಗೆ ಏನು ಹೇಳಲು ಬಯಸುತ್ತೀರಿ?</p>
			<p>ನಮಗೆ ಕೇವಲ 8 ಗಂಟೆಯ ಉದ್ಯೋಗಕ್ಕೆ ಸಂಬಳ ನೀಡಲ್ಲ. ದಿನದ 24 ಗಂಟೆಯೂ ಉದ್ಯೋಗಿಗಳಾರುತ್ತೇವೆ. ಸರ್ಕಾರದ ಸೇವೆಯಲ್ಲಿರುತ್ತೇವೆ. ಯಾವುದೇ ತುರ್ತು ಸ್ಥಿತಿ ಬಂದರೂ ಅದನ್ನು ಎದುರಿಸಲು ಸಜ್ಜಾಗುತ್ತೇವೆ. ನಮ್ಮ ಸ್ವಹಿತಾಸಕ್ತಿ ಮರೆತು, ದೇಶ ಸೇವೆಗೆ ಶ್ರಮಿಸುತ್ತೇವೆ. ಪ್ರವಾಹ ಬಂದರೆ ನಾವು ಅಲ್ಲಿಗೆ ಯಾವುದೇ ಸಮಯದಲ್ಲಿ ನೆರವಿಗೆ ಧಾವಿಸುತ್ತೇವೆ. ನಮ್ಮ ಕರ್ತವ್ಯದಲ್ಲಿ ನಾವು ಎಲ್ಲರಿಗೂ ಉತ್ತರದಾಯಿಗಳಾಗಿರುತ್ತೇವೆ. ಐ.ಎ.ಎಸ್., ಐ.ಪಿಎಸ್. ಕೇವಲ ಪ್ರತಿಷ್ಠೆಯ ಹುದ್ದೆಗಳಲ್ಲ. ಅದು ಜನಸೇವೆಗೆ ಸಿಕ್ಕ ಅವಕಾಶ ಎಂದೇ ಭಾವಿಸಬೇಕು. ನಮ್ಮ ಮನೆ ಮಕ್ಕಳು ಎಂಬುದಕ್ಕಷ್ಟೇ ನಾವು ಸೀಮಿತವಾಗದೆ ಜಿಲ್ಲಾಧಿಕಾರಿಯಾಗಿ ಜಿಲ್ಲೆಯ ಅಭಿವೃದ್ಧಿಗೆ ಅಥವಾ ನಮಗೆ ಸಿಕ್ಕಿರುವ ಇಲಾಖೆಯಲ್ಲಿ ಜನ ಸೇವೆಗೆ ಏನು ಮಾಡಲು ಸಾಧ್ಯವೋ ಆ ಕಾರ್ಯ ಮಾಡಬೇಕು. ಕೆಲಸದ ಬಗ್ಗೆ ಪ್ರಾಮಾಣಿಕತೆ, ಶ್ರದ್ಧೆ ಇದ್ದರೆ ಆತ್ಮತೃಪ್ತಿ ಇರುತ್ತದೆ. ಸ್ವಾರ್ಥಕ್ಕಿಂತ ದೇಶಹಿತಕ್ಕೆ ಬದ್ಧರಾಗಿರಬೇಕು. ವೃತ್ತಿಯಲ್ಲಿ ದೊರೆತ ಅನುಭವವನ್ನು ಸಮರ್ಥವಾಗಿ ಬಳಸಿಕೊಳ್ಳಬೇಕು.</p>
		</div>
		<?php require_once(PHY_FLAT_URL . 'article-lists/others.php'); ?>
	</div>
</div>

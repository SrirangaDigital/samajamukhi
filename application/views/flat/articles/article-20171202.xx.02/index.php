<div class="container-fluid">
	<div class="row align-items-top justify-content-center kannada">
		<div class="col-md-8 article">
			<p class="date english">2<sup>nd</sup> December 2017</p>
			<h1 class="title">ಕನ್ನಡ ಸಂಶೋಧಕ ಷ.ಶೆಟ್ಟರ್</h1>
			<p class="description">ಪ್ರೊ.ಷ.ಶೆಟ್ಟರ್ ಅವರು ಕನ್ನಡ ಮತ್ತು ಕನ್ನಡನಾಡುಗಳ ಬಗ್ಗೆ ಬರೆದ ಅತ್ಯುತ್ತಮ ಇತಿಹಾಸಕಾರರು. ಕಲಾ ಇತಿಹಾಸ ಮತ್ತು ಜೈನ ಚಿಂತನೆ ಹಾಗೂ ಆಚರಣೆಗಳ ಬಗ್ಗೆ ಆಳವಾದ ಅಧ್ಯಯನ ಮಾಡಿರುವ ಪ್ರೊ.ಶೆಟ್ಟರ್ ಅವರು ಕಳೆದ ಹದಿನೈದು ವರ್ಷಗಳಿಂದ ಕನ್ನಡ ಭಾಷೆ ಮತ್ತು ಲಿಪಿಗಳ ಪ್ರಾರಂಭದ ದಿನಗಳ ಬಗ್ಗೆ ಸಂಶೋಧನೆ ಮಾಡಿದ್ದಾರೆ. ಕನ್ನಡ ರಾಜ್ಯೋತ್ಸವ ಸಂದರ್ಭದಲ್ಲಿ ಅವರ ಇತ್ತೀಚಿನ ಸಂಶೋಧನೆಗಳ ಬಗ್ಗೆ ಮತ್ತು ಕನ್ನಡದ ಸಂಶೋಧನಾ ಸಂಸ್ಕೃತಿಯ ಬಗ್ಗೆ <strong>ಪೃಥ್ವಿ ದತ್ತ ಚಂದ್ರ ಶೋಭಿ</strong> ಅವರ ಜೊತೆಗೆ ಅವರು ಹಂಚಿಕೊಂಡ ವಿಚಾರಗಳ ಸಂಕ್ಷಿಪ್ತರೂಪ ಇಲ್ಲಿದೆ. ಪೂರ್ಣಪಾಠ ಸಮಾಜಮುಖಿಯ ಅಂತರ್ಜಾಲ ತಾಣದಲ್ಲಿ ಲಭ್ಯವಾಗಲಿದೆ.</p>
			<figure class="float-md-left maxw-300"><img class="img-fluid" src="<?=PUBLIC_URL?>images/201712/0012a.jpg" /></figure>
			<p><strong>ಸಾಮಾನ್ಯವಾಗಿ ನಾವು ನವೆಂಬರ್ ತಿಂಗಳ ಆರಂಭದಲ್ಲಿ ಕನ್ನಡದ ಗುಂಗಿನಲ್ಲಿರುತ್ತೇವೆ. ಕನ್ನಡದ ಬಗ್ಗೆ ಹೆಮ್ಮೆ, ಆತಂಕ ಎರಡನ್ನೂ ಹಂಚಿಕೊಳ್ಳುವ ಕಾರ್ಯ ಆಗುತ್ತಿರುತ್ತದೆ. ಈ ಸಂದರ್ಭದಲ್ಲಿ ಕಳೆದ 15 ವರ್ಷಗಳಿಂದ ಕನ್ನಡದ ಲಿಪಿ, ಭಾಷೆ, ಬರಹ, ಸಾಹಿತ್ಯದ ಬಗ್ಗೆ ಸಂಶೋಧನೆ, ಅಧ್ಯಯನ ಮಾಡಿದ್ದೀರಿ, ಕೃತಿಗಳನ್ನೂ ರಚಿಸಿದ್ದೀರಿ, ಕನ್ನಡದ ಆರಂಭದ ಬಗ್ಗೆ ಅಧ್ಯಯನ ಮಾಡಲು ನಿಮಗೆ ಪ್ರೇರಣೆ ಏನು. ನಿಮ್ಮ ಅಧ್ಯಯನದ ಒಳನೋಟವನ್ನು ಸಮಾಜಮುಖಿಯ ಓದುಗರೊಂದಿಗೆ ಹಂಚಿಕೊಳ್ಳುತ್ತೀರಾ.</strong></p>
			<p>ನಾನು ನನ್ನ ಜೀವನದೊಳಗೆ ಸುಮಾರು 20 ವರ್ಷ ಇಂಗ್ಲಿಷ್ ಭಾಷೆಯಲ್ಲಿ ಬರೆದು ನನ್ನ ಬದುಕಿನ ಅಮೂಲ್ಯ ಸಮಯ ದುರುಪಯೋಗ ಪಡಿಸಿಕೊಂಡೆ ಎಂಬ ಭಾವನೆ ನನಗೆ ಕಾಡುತ್ತದೆ. ಇಂಗ್ಲಿಷ್‌ನಲ್ಲಿ ಬರೆಯುವಾಗಲೂ ನನ್ನ ಪ್ರಜ್ಞೆ ಕನ್ನಡವಾಗಿತ್ತು. ನನ್ನ ಆಕರಗಳೆಲ್ಲಾ ಕನ್ನಡದ ಪುಸ್ತಕಗಳೇ ಆಗಿತ್ತು. ಮುಖ್ಯವಾಗಿ ಕನ್ನಡದ ಆರಂಭದ ಕಲಾ ಇತಿಹಾಸ ಬರೆಯುವಾಗ, ಇಲ್ಲಿನ ಶಾಸನಗಳನ್ನು ಹೆಚ್ಚು ಬಳಸಿಕೊಂಡೆ. ಶಾಸನದ ಲಿಪಿಕಾರರು, ಶಿಲ್ಪಿಗಳನ್ನು ನಾನು ಸಮರ್ಥವಾಗಿ ಬಳಸಿಕೊಂಡೆ. ನಾನು ಹೊಯ್ಸಳ ದೇವಾಲಯಗಳ ಬಗ್ಗೆ ಎರಡು ಸಂಪುಟ ಬರೆಯುವಾಗ, ಶಿಲ್ಪಗಳ ಬಗ್ಗೆ, ವಾಸ್ತುವಿನ ಬಗ್ಗೆ ಬರೆದಿದ್ದಕ್ಕಿಂತಲೂ ಶಿಲ್ಪಿಗಳ ಬಗ್ಗೆ ಬರೆದದ್ದು ಎದ್ದು ಕಾಣುತ್ತದೆ. ಎರಡನೇ ಹಂತದಲ್ಲಿ ನಾನು ಗಾಢವಾಗಿ ಕನ್ನಡ ಕಾವ್ಯಗಳ ಅಧ್ಯಯನ ಮಾಡಲು ಪ್ರಚೋದನೆ ಕೊಟ್ಟಿದ್ದು ಎಂದರೆ ಜೈನ ಇತಿಹಾಸದ ಬಗೆಗಿನ ನನ್ನ ಎರಡು ಗ್ರಂಥಗಳು. ಆಗ ಕನ್ನಡ ಕಾವ್ಯಗಳ ಅಧ್ಯಯನವನ್ನು ಮಾಡಿದೆ. ಜೈನ್ ಸಮಾಜವನ್ನು ಅರ್ಥಮಾಡಿಕೊಳ್ಳಬೇಕಾದಾಗ, ಅದರ ಸೂಕ್ಷ್ಮತೆಗಳನ್ನು ಅರ್ಥಮಾಡಿಕೊಂಡು, ಆಚರಣೆಗಳ ಬಗ್ಗೆ ಹೇಗೆ ಬೆಳಕುಚಲ್ಲಬೇಕು ಎನ್ನುವುದನ್ನು ವಿವರಿಸಬೇಕು ಎನಿಸಿತು. ಹಾಗಾಗಿ 1986ರಲ್ಲಿ ಹಾರ್ವಡ್ರ್ನಲ್ಲಿ ಇದ್ದಾಗ, ನಾನು ಸಮಾಧಿ ಕುರಿತು ಹೆಚ್ಚು ಒತ್ತು ನೀಡಿದೆ. ವೀರಗಲ್ಲುಗಳ ಅಧ್ಯಯನ ಬರಹದಲ್ಲೂ ನಾನು ವೀರ ಮರಣದ ಬಗ್ಗೆ ಹೆಚ್ಚಿನ ಗಮನ ಹರಿಸಿದ್ದೆ. ಯುದ್ಧದಲ್ಲಿ ಸಾಯುವವ ಮಾತ್ರ ವೀರನಲ್ಲ, ಸಾವನ್ನು ಸದೃಢ ರೀತಿಯಲ್ಲಿ ಎದುರಿಸುವವನೂ ವೀರನೆ, ಹಾಗಾಗಿ ಸಮಾಧಿ ಸಾವು ಕೂಡ ವೀರ ಮರಣವೆ ಎಂದು ವ್ಯಾಖ್ಯಾನಿಸಿದೆ. ಜಗತ್ತಿನಲ್ಲಿ ಸಾವಿನ ಬಗ್ಗೆ ಇರುವ ಬಹುತೇಕ ಕೃತಿಗಾಳು ಕ್ಲಿನಿಕಲ್ ಡೆತ್ಗೆ ಸಂಬಂಧಿಸಿದವು. ಆದರೆ, ನಮ್ಮ ದೇಶದ ಈ ವೀರ ಮರಣ ಪರಂಪರೆಯ ಕುರಿತಂತೆ ಕೃತಿಗಳೇ ಇಲ್ಲ. ಒಂದು ಕ್ಷೇತ್ರ ಖಾಲಿ ಇರೋದು, ಅಲ್ಲಿ ಆಕರಗಳು ಇರೋದು ಸಂಶೋಧನೆಗೆ ಅವಕಾಶ ಕೊಡುತ್ತವೆ. ಜೈನತತ್ವಗಳನ್ನು ಅರ್ಥಮಾಡಿಕೊಳ್ಳಲು ಕಥಾರೂಪದಲ್ಲಿರುವ ಕನ್ನಡಕಾವ್ಯಗಳು ಸಹಕಾರಿಯಾದವು. ಇದು ಸಂಶೋಧನಾ ವಿಧಾನಕ್ಕೆ ಸಂಬಂಧಿಸಿದ ಮಾತು. ಹೊಸವಿಧಾನಗಳನ್ನು ಹುಡುಕದಿದ್ದರೆ, ಸಂಶೋಧನೆ ಪರಿಪೂರ್ಣವಾಗುವುದಿಲ್ಲ.</p>
			<figure class="float-md-right maxw-600"><img class="img-fluid" src="<?=PUBLIC_URL?>images/201712/0013a.jpg" /></figure>
			<p><strong>ಆರಂಭದ ಜೈನ ಕಾವ್ಯ, ಶಾಸನಗಳಿಂದ ನಿಮ್ಮ ಅಧ್ಯಯನ ಆರಂಭವಾಯಿತು. ಅದನ್ನು ನೀವು 1000 ವರ್ಷಗಳ ಹಿಂದಕ್ಕೆ ಕೊಂಡುಯ್ಯುತ್ತೀರಿ. ಹಳೆಗನ್ನಡ&#x2014;ಪ್ರಾಕೃತ&#x2014;ಸಂಸ್ಕೃತಗಳ ನಂಟಿನ ಬಗ್ಗೆ ಬರೆಯುವಾಗ ಅಶೋಕನವರೆಗೆ ಹಿಂದಕ್ಕೆ ಕೊಂಡೊಯ್ಯುತ್ತೀರಿ. ಲಿಪಿ ಲಿಪಿಕಾರನ ಇತಿಹಾಸ ಬರೆಯಲು ಭಿನ್ನವಾದ ರೀತಿಯಲ್ಲಿ ಸಾಗುತ್ತೀರಿ. ಅದು ಹೇಗೆ ಸಾಧ್ಯವಾಯಿತು.</strong></p>
			<p>ಯಾವುದಿದೆ ಎನ್ನುವುದನ್ನು ಬಿಟ್ಟು, ಯಾವುದಿಲ್ಲ ಎನ್ನುವುದರ ಬಗ್ಗೆ ಇತಿಹಾಸಕಾರ ಗಮನ ಹರಿಸಬೇಕು. ಅಶೋಕನ ಬಗ್ಗೆ ಮಾತನಾಡುವಾಗ, ಅವನು ಧರ್ಮ ಪ್ರಸಾರಕ, ಶಾಂತಿ ಸ್ಥಾಪಕ, ಯುದ್ಧ ನಿಲ್ಲಿಸಿದ, ದೊಡ್ಡ ಸಾಮ್ರಾಜ್ಯ ಕಟ್ಟಿದ, ಜನ ಸೇವೆ ಮಾಡಿದ ಇದೆಲ್ಲವೂ ಜನರಿಗೆ ಗೊತ್ತಿದೆ ಕಾರಣ ಇದರ ಬಗ್ಗೆ ಉಲ್ಲೇಖ, ದಾಖಲೆ, ಬರಹ ಇದೆ. ಆದರೆ ಅಶೋಕ ನೀಡಿದ ಅಮೂಲ್ಯ ಕೊಡುಗೆಗಳಲ್ಲಿ ಅಕ್ಷರ ಕೊಡುಗೆ ಮಹತ್ವದ್ದಾಗಿದೆ. ಈ ಬಗ್ಗೆ ಯಾರೂ ಒಂದೂ ಮಾತು ಬರೆದಿಲ್ಲ. ಇದು ನನಗೆ ಪ್ರಚೋದನೆ ನೀಡಿತು. ಅಶೋಕನ ತನಕ ಅಕ್ಷರ ರೂಪದಲ್ಲಿ ಬರೆಯಲಿಕ್ಕೆ ಯಾರೂ ಬೋಧನೆಯನ್ನು ಮಾಡಿರಲಿಲ್ಲ. ಅಂತಹುದನ್ನು ಗುರುತಿಸಿ ಬರೆಯುವುದನ್ನು ಸಂಶೋಧಕನ ಕರ್ತವ್ಯ ಅಂದುಕೊಂಡಿದ್ದೇನೆ. ಅಶೋಕ ಅಕ್ಷರ ಕೃಷಿಯನ್ನು, ಕರ್ನಾಟಕದ ಭಾಗದಲ್ಲಿಯೇ ಆರಂಭಿಸಿದ ಎಂಬ ಭಾವನೆ ಬರುತ್ತದೆ. ಕಿರು ಶಾಸನಗಳು ಇದಕ್ಕೆ ಪುಷ್ಟಿ ನೀಡುತ್ತವೆ. ಹೀಗಾಗಿ ಅಕ್ಷರ ಕ್ಷೇತ್ರಕ್ಕೆ ಪ್ರವೇಶಿಸಿದ ಪ್ರಥಮ ಭಾಗ ಕರ್ನಾಟಕ ಎಂಬುದು ನನ್ನ ಅನಿಸಿಕೆ.</p>
			<p>ಪ್ರಾಕೃತ&#x2014;ಕನ್ನಡ&#x2014;ಸಂಸ್ಕೃತ ಇವುಗಳ ನಂಟಿನ ಬಗ್ಗೆ ಇನ್ನಷ್ಟು ತಿಳುವಳಿಕೆ ಬರಬೇಕಿದೆ. ಸಾಹಿತ್ಯ ಚರಿತ್ರೆಯಲ್ಲಿ ಏನೇ ಕಂದರಗಳಿದ್ದರೂ ಅವುಗಳನ್ನು ತುಂಬಲು ಸಾಧ್ಯವಾಗುವುದಿಲ್ಲ. ಆದರೆ ಭಾಷೆ ಸಾಹಿತ್ಯವನ್ನು ನಿರೂಪಿಸಿದರೂ, ಭಾಷೆಯ ಬೆಳವಣಿಗೆ ಬೇರೆ, ಅಕ್ಷರಗಳ ಬೆಳವಣಿಗೆ ಬೇರೆ. ಅದರ ಇತಿಹಾಸವನ್ನು ಇದುವರೆಗೆ ಆಸಕ್ತಿಯಿಂದ ನೋಡಿಲ್ಲ. ಅಕ್ಷರ ಮತ್ತು ಭಾಷೆಗಳ ಬಗ್ಗೆ ಇರುವ ವಸ್ತುನಿಷ್ಠ ಸಂಗತಿಗಳನ್ನು ಸಾಹಿತ್ಯ ಚರಿತ್ರೆಯೊಳಗೆ ತರುವ ಮಾದರಿಯೊಂದನ್ನು ನೀಡಲು ಇಲ್ಲಿ ಪ್ರಯತ್ನಿಸಿದ್ದೇನೆ. ನನ್ನ ಲೇಖನಗಳನ್ನು ಯಾವತ್ತು ಹಳೆತು ಮಾಡುತ್ತಾರೊ ಅವತ್ತು ನನಗೆ ಸಂತೋಷವಾಗುತ್ತದೆ.</p>
			<p><strong>ನೀವು ಕೊಡುವ ಬಹಳ ದೊಡ್ಡ ಒಳನೋಟವೆಂದರೆ ಕನ್ನಡ ತನ್ನ ಪರಿಸರದ ಭಾಷೆಗಳಿಂದ ಚೈತನ್ಯ ಪಡೆದಂತೆ, ಅವುಗಳನ್ನು ಸಹ ರೂಪಿಸುತ್ತಾ ಬೆಳೆಯಿತು. ಅಂದರೆ ಪ್ರಾಕೃತ ಮತ್ತು ಸಂಸ್ಕೃತಗಳ ಸಂಬಂಧ ಕನ್ನಡದ ಜೊತೆಗಿದ್ದುದು ಪೋಷಕ &#x2014; ಶಿಶುವಿನ ಸಂಬಂಧಕ್ಕಿಂತ ಒಂದೆ ಮನೆಯಲ್ಲಿ ಬೆಳೆಯುವ ಸೋದರ&#x2014;ಸೋದರಿಯರದು ಎಂದರೆ ಸರಿಹೋದಿತೆ?/</strong></p>
			<p>ನನ್ನನ್ನೂ ಬಹುವಾಗಿ ಕಾಡಿದ ಪ್ರಶ್ನೆ ಇದು. ಇದಕ್ಕೆ ಕಾರಣವೆಂದರೆ ನಾವು ಭಾಷೆಯ ವಿಚಾರದಲ್ಲಿ ಭಾವನಾತ್ಮಕವಾಗಿರುತ್ತೇವೆ. ವಿದ್ವಾಂಸರು ಕೂಡ ಭಾಷೆಯ ಅಧ್ಯಯನದಲ್ಲಿ ಭಾಷಾವಾರು ಪ್ರಾಂತ್ಯ ವಿಭಜನೆ ಆದ ಬಳಿಕ ಭಾಷೆಯ ಹಿರಿತನ ಸಾಬೀತು ಪಡಿಸಲು ಹೆಚ್ಚು ಪೂರ್ವಾಗ್ರಹ ಪೀಡಿತರಾಗಿದ್ದಾರೆ. ಇದು ಐತಿಹಾಸಿಕ ಆಕಸ್ಮಿಕ. ಭಾಷಾ&#x2014;ಶಾಸನಗಳ ಅಧ್ಯಯನಗಳಲ್ಲಿ ತಮಿಳರ ಪ್ರಭಾವ ಬಹಳ ಇತ್ತು. ಆಗ ಭಾಷೆ ಲಿಪಿಯ ನಿಷ್ಠುರ ಇತಿಹಾಸವನ್ನು ಬರೆಯಲು ಅವಕಾಶವೇ ಆಗಿಲ್ಲ ಎನಿಸುತ್ತದೆ. ವಸ್ತುನಿಷ್ಠವಾಗಿ ಯಾರಾದರೂ ಇತಿಹಾಸ ಬರೆದರೆ ಅದಕ್ಕೆ ಇದು ಒಳ್ಳೆ ಕಾಲ. ನಾನಂತೂ ಈ ನಿಟ್ಟಿನಲ್ಲಿ ಪ್ರಯತ್ನಶೀಲನಾಗಿದ್ದೇನೆ.</p>
			<p>ಕನ್ನಡದ ಇತಿಹಾಸ ಎಂದಾಗ ಲಿಪಿ, ಭಾಷೆ, ಸಾಹಿತ್ಯ ಎಂಬ ಮೂರು ಭಾಗ ಇದೆ. ಕನ್ನಡದ ಲಿಪಿಗೆ ವಿಶೇಷತೆ ಇದೆ. ಈ ಬಗ್ಗೆ ಬರೆಯುತ್ತಿದ್ದೇನೆ. ಬ್ರಾಹ್ಮಿಯಿಂದ ಕನ್ನಡ ನೇರವಾಗಿ ಆವಿಷ್ಕಾರ ಪಡೆದದ್ದನ್ನು ಕಾಣುತ್ತೇವೆ. ಬೇರೆ ಯಾವುದೇ ದ್ರಾವಿಡ ಭಾಷೆಯಲ್ಲಿ ಇದಿಲ್ಲ. ಎಲ್ಲ ಲಿಪಿಗಳ ಮೂಲ ಬ್ರಾಹ್ಮಿ. ಅಶೋಕ ಮೊದಲಿಗೆ ಬ್ರಾಹ್ಮಿಯನ್ನು ಕರ್ನಾಟಕ ಭಾಗಕ್ಕೆ ತಂದ. ಹೀಗಾಗಿ ನಮ್ಮಲ್ಲಿ 3ನೇ ಶತಮಾನದಲ್ಲೇ ಬಂದಿತ್ತು. ಅದು ತಮಿಳಲ್ಲಿ ಆಗಿಲ್ಲ. ಪರಿಶುದ್ಧವಾದ ಕನ್ನಡಭಾಷೆ ನಮಗೆ ಸಿಗೋದು 4ನೇ ಶತಮಾನದ ಕೊನೆಯಲ್ಲಿ ಎಂದು ನನಗೆ ಅನಿಸತ್ತೆ. ನಾವು ಹಲ್ಮಡಿ ಶಾಸನವೇ ಮೊದಲ ಶಾಸನ ಎಂದು ತಿಳಿದಿದ್ದೇವೆ. ಆದರೆ ಅದಕ್ಕೂ ಮೊದಲೆ ಕನ್ನಡ ಭಾಷೆ ಇತ್ತು ಇದರ ಪ್ರತಿಪಾದನೆಗೆ ಮುಂದಾಗಿದ್ದೇನೆ. ತಮಿಳಿಗೂ ಮೊದಲು ಕನ್ನಡ ಇತ್ತು. ಇದನ್ನು ತಮಿಳರು ಒಪ್ಪಲಿ ಬಿಡಲಿ, ಆ ಬಗ್ಗೆ ಚರ್ಚೆ ಅನಗತ್ಯ. ನಾವು ಯಾರ ಒಲಿಮೆಗೂ ಒಳಗಾಗದೆ ನಿಷ್ಠುರ ಪ್ರತಿಪಾದನೆ ಮಾಡಬೇಕು. ಭಾಷೆ ಎಷ್ಟು ಹಿಂದಕ್ಕೆ ಹೋಗತ್ತೋ ಅಷ್ಟು ಶ್ರೇಷ್ಠತೆ ಪಡೆಯತ್ತೆ ಎಂಬ ಭಾವನೆ ಇದೆ. ಆದರೆ ಆಕರದ ಮೂಲಕ ವಸ್ತುವನ್ನು ಪ್ರತಿಪಾದಿಸಬೇಕು.</p>
			<p>ಆರಂಭ ಕಾಲದ ಹಲವು ಶಾಸನಗಳು ಖೊಟ್ಟಿ ಶಾಸನಗಳು ಎಂಬ ಭ್ರಮೆ ಮೂಡಿಸಿದ್ದಾರೆ. ಆ ಬಗ್ಗೆ ನನಗೆ ನಂಬಿಕೆ ಇಲ್ಲ. ಶಾಸನದ ಪ್ರತಿ ಮಾಡುವಾಗ ಕಾರಣ ಇರುತ್ತದೆ. ಇಲ್ಲದಿದ್ದರೆ ಅದರ ಪ್ರತಿ ಮಾಡಲ್ಲ. ದಕ್ಷಿಣ ಏಷ್ಯಾದಲ್ಲಿ ಕೂಡ ಶಾಸನಗಳ ಪ್ರತಿ ಮಾಡುವುದು ಧರ್ಮಕಾರ್ಯ ಎಂದೇ ಹೇಳಲಾಗಿದೆ. ದಾಖಲೆಯ ರಕ್ಷಣೆಗಾಗಿ ಶಿಲಾ ಶಾಸನ, ತಾಮ್ರ ಶಾಸನಗಳನ್ನು ಪ್ರತಿ ಮಾಡಲಾಗಿದೆ. 19ನೇ ಶತಮಾನದ ಕೊನೆಯಲ್ಲಿ ಹಾಗೂ 20 ಶತಮಾನದ ಆರಂಭಧಲ್ಲಿ ಶಾಸನ ಇಲಾಖೆಯಲ್ಲಿ ಬಹುತೇಕರು ತಮಿಳರೇ ನಿರ್ದೇಶಕರಾಗಿದ್ದರು, ಹೀಗಾಗಿ ಅವರ ವಿರುದ್ಧ ಯಾರೂ ಮಾತನಾಡುತ್ತಿರಲಿಲ್ಲ. ಆರಂಭದ ಗಂಗರ 2&#x2014;3 ಶಾಸನಗಳ ಬಗ್ಗೆ ತಮಿಳರು ಉತ್ತರ ಪ್ರಾಕೃತ – ಉತ್ತರೋತ್ತರ ಬ್ರಾಹ್ಮಿ ಭಾಷೆಯಲ್ಲಿವೆ ಎಂದು ಪ್ರತಿಪಾದಿಸಿದರೆ, ಪಾಶ್ಚಾತ್ಯ ಅಧ್ಯಯನಕಾರರು ಇದು ಆರಂಭಿಕ ಕಾಲದ ಕನ್ನಡದಲ್ಲಿದೆ ಎನ್ನುತ್ತಾರೆ. ಒಬ್ಬನೇ ಲಿಪಿಕಾರ ಬರೆದ ಮೂರು ಶಾಸನಗಳನ್ನು ಏಕೆ ಹೀಗೆ ಬೇರೆ ಬೇರೆ ಭಾಷೆಯದೆಂದು ಹೇಳಲಾಗಿದೆ. ಏಕೆ ಈ ವೈರುಧ್ಯ. ಇದನ್ನು ಯಾವ ಕನ್ನಡಿಗರೂ ವಿರೋಧಿಸಿಲ್ಲ. ಏಕೆ ಎಂಬುದೇ ಅರ್ಥವಾಗುತ್ತಿಲ್ಲ. ಇದನ್ನು ಸರಿಪಡಿಸುವ ಅಗತ್ಯವಿದೆ.</p>
			<p><strong>ನಮ್ಮ ಭಾಷೆ&#x2014;ಸಾಹಿತ್ಯ ಸಂಸ್ಕೃತಿಗಳು ಹೇಗೆ ರೂಪುಗೊಳ್ಳುತ್ತವೆ ಅಂದರೆ ಬೇರೆ ಭಾಷಾ ಸಂಸ್ಕೃತಿಗಳ ಜೊತೆಗೆ ಒಡನಾಡುತ್ತ, ಪರಸ್ಪರರಿಂದ ಕೊಡುತ್ತ, ಪಡೆದುಕೊಳ್ಳುತ್ತ ಬೆಳೆಯುತ್ತವೆ ಎನ್ನುವುದು ನಿಜವಲ್ಲವೆ?</strong></p>
			<p>ಇದು ಸ್ಪಷ್ಟವಾಗಿದೆ ನೋಡಿ. ಭಾಷೆ ಬೆಳವಣಿಗೆಯಲ್ಲಿ, ಶುದ್ಧ ಎನ್ನುವ ಪದವೇ ತಪ್ಪು. ಭಾಷೆ ಬೆಳೆಯುವಾಗ ಅಶುದ್ಧತೆಯಿಂದಲೇ ಬೆಳೆಯುತ್ತಾ ಪರಿಶುದ್ಧವಾಗತ್ತೆ. ಆರಂಭಕಾಲದಲ್ಲಿ ಕನ್ನಡ ಸಂಸ್ಕೃತ ತಮಿಳು ಪ್ರಾಕೃತ, ಮಧ್ಯಕಾಲದಲ್ಲಿ ಪರ್ಶಿಯನ್, ಉರ್ದು, ಮರಾಠಿ ಮತ್ತು 17ನೇ ಶತಮಾನದ ನಂತರ ಪಾಶ್ಚಾತ್ಯ ಭಾಷೆಗಳು ಬೆಳೆದವು. ಜೊತೆಗೆ ಕೊಂಕಣಿ ಮತ್ತು ತುಳುಗಳಿದ್ದವು. ಕನ್ನಡ ಈಸ್ ಅನ್ ಅಮಾಲ್ಗಮೇಷನ್ ಆಫ಼್ ಡಿಫ಼ರೆಂತ್ ಲ್ಯಾಂಗ್ವೇಜಸ್. ಇದನ್ನು ನಾವು ಒಪ್ಪಿಕೊಳ್ಳಲೇಬೇಕು.</p>
			<p>ಹಿಂದೆ ಕನ್ನಡ ಯಜಮಾನತ್ವ ಉಳಿಸಿಕೊಂಡ ಕಾಲವಿತ್ತು. ಮೊದಲನೆಯ ಸಹಸ್ರಮಾನದಲ್ಲಿ ನಮ್ಮಲ್ಲಿ ದ್ವಿಭಾಷಾ ಶಾಸನಗಳನ್ನು ಕಾಣುತ್ತೇವೆ. ಅದರಲ್ಲಿ ಪ್ರಾದೇಶಿಕ ಭಾಷೆ ಮತ್ತು ಸಂಸ್ಕೃತ ಭಾಷೆ ಎರಡೂ ಇರುತ್ತದೆ. ದೇವನಾಗರಿ ಬರುವತನಕ ಸಂಸ್ಕೃತಕ್ಕೆ ಲಿಪಿ ಇರಲಿಲ್ಲ. ಹೀಗಾಗಿ ಆಗ ಕನ್ನಡದ ಲಿಪಿಯಲ್ಲೇ ಸಂಸ್ಕೃತ ಬರೆಯುತ್ತಿದ್ದರು. ಹೀಗಾಗಿ ಕನ್ನಡದ ಪ್ರಭಾವ ಸಂಸ್ಕೃತದ ಮೇಲೆ ಆಗಿದೆ. ಆದರೆ ಕೆಲವರು ಸಂಸ್ಕೃತದಿಂದ ಕನ್ನಡ ಬಂದಿದೆ ಎಂದು ವಾದಿಸುತ್ತಾರೆ. ಸಂಸ್ಕೃತ ಉಚ್ಚಾರಣೆಗೆ ಪಂಡಿತರು ಕೊಡುವಷ್ಟು ಮಹತ್ವವನ್ನು ಹಳೆಗನ್ನಡ ಭಾಷೆಯಲ್ಲಿಯೂ ನೀಡಲಾಗುತ್ತಿತ್ತು. ಕನ್ನಡ ಲಿಪಿಯ ಪ್ರಭಾವ ಸಂಸ್ಕೃತದ ಮೇಲೆ ಆಗಿದೆ ಎಂಬುದು ವಾಸ್ತವ.</p>
			<p><strong>21ನೇ ಶತಮಾನದ ಪ್ರಾರಂಭದಲ್ಲಿ ಕನ್ನಡ ಯಾವ ಪಾತ್ರ ವಹಿಸಬೇಕು ಎನಿಸುತ್ತದೆ. 20&#x2014;30 ವರ್ಷಗಳಲ್ಲಿ ಕನ್ನಡದೊಳಗೆ ನಮ್ಮ ಚಿಂತನೆ ಬೆಳೆಯುತ್ತಿದೆಯೇ, ಹೊರ ಪ್ರಪಂಚದ ಜ್ಞಾನವನ್ನು ನಾವು ಅನುಸಂಧಾನ ಸಂದರ್ಶನ ಮಾಡುತ್ತಿಲ್ಲ ಎಂಬ ಆತಂಕ ಕಾಡುತ್ತದೆ. ನಮಗೆ ವಾಸ್ತವಿಕತೆಯ ಅರಿವು ಪಡೆಯಲು ಕನ್ನಡ ಯಾವ ರೀತಿ ಬೆಳೆಯಬೇಕು. ನಿಷ್ಠುರ ಪ್ರಜ್ಞೆ ಬೆಳೆಸಿಕೊಳ್ಳಲು ಏನು ಮಾಡಬೇಕು.</strong></p>
			<p>ಇದಕ್ಕೆ 9ನೇ ಶತಮಾನದಲ್ಲೇ ಕವಿರಾಜ ಮಾರ್ಗದಲ್ಲಿ ಉತ್ತರ ಇದೆ. ಹಳೆಯ ಆಂದರೆ ಪೂರ್ವ ಕನ್ನಡದ ಗೌರವಯುತ ಎಂದು ಒಲವಿಟ್ಟು ಅದರಲ್ಲೇ ಬರೆಯುತ್ತಾ ಹೋದರೆ, ವಯಸ್ಸಾದ ಹೆಣ್ಣಿನ ಜೊತೆ ಪ್ರೇಮ ಬಯಸಿದಂತೆ ಎಂಬ ಸ್ವಾರಸ್ವಕರ ಮಾತಿದೆ. ಉಪಮೆ, ಬಳಸಿದ ವಿಷಯ ನೆನಪಿನಲ್ಲಿ ಇರುತ್ತದೆ. ಹಳತೆಂದು ಅಭಿಮಾನಪಟ್ಟರೆ, ಅದು ಕ್ಲೀಷೆಯಾಗತ್ತೆ. ಹೊಸತನಕ್ಕೆ ನಾವು ಒಗ್ಗಿಕೊಳ್ಳಬೇಕು. ಹೊಸ ಪ್ರಭಾವಕ್ಕೆ ನಾವು ಒಗ್ಗಿದ್ದರಿಂದಲೇ ಭಾಷೆ ಬೆಳವಣಿಗೆಯಾಯಿತು. ಹಿಂದಿನ ಇತಿಹಾಸ ಇಂದಿನ ಇತಿಹಾಸಕ್ಕೆ ವ್ಯತ್ಯಾಸ ಇದೆ. ಇಂದು ರಭಸದ ಓಟ. ಹಿಂದೆ ಮಂದಗತಿಯ ಪ್ರಭಾವ ಇತ್ತು. ಇಂದು ಅತಿಯಾದ ವೇಗವಿದೆ. ನಾವು ಅದಕ್ಕೆ ಒಗ್ಗಿಕೊಳ್ಳದಿದ್ದರೆ ಅಸ್ತಿತ್ವವೇ ಇಲ್ಲವಾಗತ್ತೆ. ಇಂಗ್ಲಿμï ನಲ್ಲಿ ಕೂಡ ಅನ್ಯ ದೇಶದ ಭಾಷೆಗಳ ಪದ ಸೇರಿಕೊಂಡಿದೆ. ಇಂದಿನದು ಶೀಘ್ರ ಗತಿಯ ಬೆಳವಣಿಗೆ, ತಾಂತ್ರಿಕ ಪ್ರಗತಿ ಇದೆ. ನಾವು ಬೇರೆ ಬೇರೆ ಭಾಷೆಯ ಪರಿಚಯ ಮಾಡಿಕೊಳ್ಳದಿದ್ದರೆ ಬದುಕು ರಸವತ್ತಾಗಿರುವುದಿಲ್ಲ. ನಾವು ಹೊರ ಊರಿಗೆ, ದೇಶಕ್ಕೆ ಹೋದಾಗ ಅಲ್ಲಿ ಅಗತ್ಯವಾಗಿ ಊಟ ತಿಂಡಿ ಕೇಳಲಿಕ್ಕಾದರೂ ಅಲ್ಲಿನ ಭಾಷೆ ತಿಳಿದಿರಬೇಕು. ನಮ್ಮದು ಬಹು ಭಾμÁ ದೇಶ. ನಮ್ಮಲ್ಲಿ ಆಂತರಿಕ ಭಾಷೆಯ ಒತ್ತಡ ಕಾಡುತ್ತಿದೆ. ಒಂದು ಭಾಷೆಯ ಜನಾಂಗ ಹೊರ ದೇಶದ ಭಾಷೆ ಒಪ್ಪುತ್ತಾರೆ. ಆದರೆ ತಮಿಳು ಒಪ್ಪಲು ಕನ್ನಡಿಗರು, ಕನ್ನಡ ಒಪ್ಪಲು ತಮಿಳರು ಗಡಿವಂತಿಕೆ ತೋರುತ್ತಾರೆ. ಇದನ್ನು ಮೀರಿ ಬೆಳೆಯಬೇಕು. ಇದನ್ನು ಯುವ ಪೀಳಿಗೆ ಮಾಡುತ್ತಿದೆ. ಒಂದು ಸಂದರ್ಭಕ್ಕೆ ಭಾಷೆಯ ಪರಿಶುದ್ಧತೆ ಬೇಕು. ಆದರೆ ಅದು ಎಲ್ಲ ಸಮಯಕ್ಕೂ ಅನಗತ್ಯ. ಮಡಿವಂತಿಕೆಯ ಅಗತ್ಯ ಇಂದಿನ ಅಗತ್ಯವಲ್ಲ. ಮಡಿವಂತಿಕೆ ಇದ್ದರೆ ನಾವು ಸಾಧಿಸಲು ಸಾಧ್ಯವಿಲ್ಲ. ಎಸ್.ಎಂ.ಎಸ್. ಯುಗದಲ್ಲಿ ವೈಓಯು ಬದಲಿಗೆ ಯು ಎಂದಷ್ಟೇ ಬಳಸುತ್ತಾರೆ. ಹೀಗಾಗಿ ಸ್ಪೆಲ್ಲಿಂಗ್ ಮುಂದೆ ಇರುತ್ತದೋ ಇಲ್ಲವೋ ಎಂಬ ಆತಂಕ ಮೂಡುತ್ತದೆ.</p>
			<p><strong>ಕನ್ನಡದಲ್ಲಿ ಹೊಸ ಜ್ಞಾನ ಸೃಷ್ಟಿ ಮತ್ತು ನಿಷ್ಠುರ ವಾಸ್ತವತೆಯ ಬಗ್ಗೆ ನೀವು ಪ್ರತಿಪಾದಿಸಿದ್ದೀರಿ. ನಮ್ಮ ವಾಸ್ತವದ ಬಗ್ಗೆ ವಸ್ತುನಿಷ್ಠವಾದ ಚಿತ್ರಣವನ್ನು ಕೊಡುತ್ತೀರಾ.</strong></p>
			<p>ನಾವು ಸ್ವತಂತ್ರರಾಗಿದ್ದೇವೆ. ದಶಕ ಎಣಿಸುತ್ತಿದ್ದೇವೆ. ನಮ್ಮ ಬೋಧನೆಯೊಳಗೆ, ವಿದ್ಯಾ ಕ್ರಮದಲ್ಲಿ ಹೊಸತನ ಸಾಧಿಸಿಲ್ಲ. 1950ರಲ್ಲಿ ಓದಿದ ಪಠ್ಯಪುಸ್ತಕವನ್ನು ನಾನು ಇಂದಿಗೂ ನೋಡುತ್ತಿದ್ದೇನೆ. ಮುಂದಿನ ದಾರಿ ಹುಡುಕುವುದು ಮುಂದಿನ ಪೀಳಿಗೆಗೆ ಬಿಟ್ಟಿದ್ದು. ನಾವು ಇಲ್ಲಿವರೆಗೆ ಕಾಪಾಡಿಕೊಂಡು ಬಂದಿರುವ ಅನಿಷ್ಠ ಪರಂಪರೆಯನ್ನು ಬಿಟ್ಟು, ಹೊಸ ಪರಂಪರೆ ಸೃಷ್ಟಿಸುವ ಕಾರ್ಯ ಆಗಬೇಕು. ಹೊಸ ವಿಧಾನಗಳು ಈಗ ಬಂದಿವೆ. ಅದರ ಮೂಲಕ ಹೊಸ ಆಕರ ಗುರುತಿಸಿ, ಹೊಸ ರೀತಿ ವ್ಯಾಖ್ಯಾನ ಮಾಡುವ ಅಗತ್ಯ ಇದೆ. 50 ವರ್ಷಗಳ ಹಿಂದೆ ಓದಿನ ದಾಹ ಬಹಳ ಇತ್ತು. ಸಂಬಂಧ ಇರಲಿ, ಇಲ್ಲದಿರಲಿ ಓದುತ್ತಿದ್ದೆವು. ಈಗ ಓದಿನ ದಾಹ ಕಡಿಮೆಯಾಗಿದೆ. ತಾಂತ್ರಿಕ ದಾಹ ಹೆಚ್ಚುತ್ತಿದೆ. 1955ರಿಂದ ನಾನು ಇಲ್ಲಿಯವರೆಗೆ ರಾತ್ರಿ ಮಲಗುವವರೆಗೆ ಮಲಗುವ ಮೊದಲು ಸಣ್ಣ ಕತೆ, ಕಾದಂಬರಿ, ಕಾವ್ಯ ಓದುತ್ತಿದ್ದೆ. ಈಗ ವಾತಾವರಣ ಬದಲಾಗಿದೆ. ಟಿ.ವಿ. ಧಾರಾವಾಹಿ ನೋಡುವ ಚಾಳಿ ಅಂಟಿಕೊಂಡಿದೆ. ಪುಸ್ತಕ ಓದಬೇಕೋ, ಟಿವಿ ನೋಡಬೇಕೋ ಎಂಬ ದ್ವಂದ್ವ ಇದೆ. ಆದರೆ ಓದೇ ನನ್ನ ಆಯ್ಕೆ. ಓದಿನ ಆಸಕ್ತಿ ಕಡಿಮೆ ಆಗುತ್ತಿದೆ. ಇದು ಚಿಂತೆಯ ವಿಚಾರ. ಸುಲಭವಾಗಿ ಸಿಗುವ ತಾಂತ್ರಿಕ ವಿಧಾನದ ಜ್ಞಾನ ಶ್ರಮಪಟ್ಟು ಓದಿ ತಿಳಿದ ಜ್ಞಾನದಷ್ಟು ಗಟ್ಟಿಯಲ್ಲ. ಸಾಹಿತ್ಯ ಎಂದೂ ಅಳಿಯಲ್ಲ. ಒಂದಿಲ್ಲ ಒಂದು ಬಗೆಯಲ್ಲಿ ಪ್ರಚೋದನೆ ಪಡೆಯತ್ತೆ. ಕನ್ನಡ ಅಧ್ಯಾಪಕರು ಓದುವುದಕ್ಕಿಂತ ಹೆಚ್ಚಾಗಿ, ವೈದ್ಯರು, ಎಂಜಿನಿಯರುಗಳು, ಐಟಿ ತಜ್ಞರು ಹೆಚ್ಚು ಸಾಹಿತ್ಯ ಓದುತ್ತಿದ್ದಾರೆ. ಪ್ರಶ್ನಿಸುತ್ತಿದ್ದಾರೆ. ಇದು ಹೊಸ ಕಿರಣ ಮೂಡಿಸಿದೆ.</p>
		</div>
		<?php require_once(PHY_FLAT_URL . 'article-lists/others.php'); ?>
	</div>
</div>

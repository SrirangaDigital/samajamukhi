<div class="container-fluid">
	<div class="row align-items-top justify-content-center kannada">
		<div class="col-md-8 article">
			<p class="date english">2<sup>nd</sup> ಆಗಸ್ಟ್  ೨೦೧೮</p>
			<h1 class="title">ಸರ್ಕಾರಿ ಯೋಜನೆಗಳ ಚೌಕಟ್ಟಿನಲ್ಲಿ ‘ಕೃಷಿಕ್ರಾಂತಿ’</h1>
			<h2 class="author">ಕೆ.ಪಿ.ಸುರೇಶ್</h2>
			<p class="description">ಸುಸ್ಥಿರ ಅಭಿವೃದ್ಧಿಯ ಗುರಿ ತಲುಪುವ ಭಾಗವಾಗಿ ಸರ್ಕಾರ ಸಮಗ್ರ ಕ್ರಿಯಾಯೋಜನೆಯನ್ನು ರೂಪಿಸದಿದ್ದರೆ ಈ ಅಭಿವೃದ್ಧಿ ಗುರಿ ನಿರಂತರ ಮರೀಚಿಕೆಯಾಗಿರುತ್ತದೆ.</p>
			<p>ಭಾರತದಂಥ ದೇಶದಲ್ಲಿ ಸುಸ್ಥಿರ ಅಭಿವೃದ್ಧಿಯ ಗುರಿಗಳು ಒಂದ ಕ್ಕೊಂದು ಹೆಣೆದುಕೊಂಡಿದ್ದು ಸಮಗ್ರವಾಗಿ ಕಾರ್ಯ ನಿರ್ವಹಿಸಬೇಕಾಗಿದೆ ಎಂದು ಸ್ವತಃ ಭಾರತ ಸರ್ಕಾರ ತನ್ನ ಮುನ್ನೋಟ ದಾಖಲೆಗಳಲ್ಲಿ ಒಪ್ಪಿಕೊಂಡಿದೆ. ಇದರರ್ಥ ಪ್ರತ್ಯೇಕ ಕಂಪಾರ್ಟ್‍ಮೆಂಟುಗಳಾಗಿ ಈ ಗುರಿಗಳನ್ನು ನೋಡುವಂತಿಲ್ಲ. ಕೃಷಿ ಕ್ಷೇತ್ರದಲ್ಲಿ ಇದಕ್ಕೆ ಸರ್ಕಾರಗಳು ಹೇಗೆ ಸ್ಪಂದಿಸಿದೆ ಎಂದು ನೊಡೋಣ: </p>
			<p>ನಮ್ಮ ನೀರಾವರಿ ವ್ಯವಸ್ಥೆಯ ಶೇ.85ರಷ್ಟು ಮಾತ್ರ ಉಪಯೋಗ ಆಗುತ್ತಿದೆ. ಇದು ಅಣೆಕಟ್ಟು ಆಧಾರಿತ ಅಷ್ಟೇ ಅಲ್ಲ, ಅಂತರ್ಜಲ ಆಧಾರಿತ ಸೇರಿ. ಕರ್ನಾಟಕದಂತಹ ರಾಜ್ಯದಲ್ಲಿ ಅಂತರ್ಜಲ ಆಧಾರಿತ ನೀರಾವರಿ ಸಾಂಪ್ರದಾಯಿಕ ನೀರಾವರಿಯ ಪ್ರದೇಶಕ್ಕಿಂತ ಜಾಸ್ತಿ ಇದೆ. ಇದನ್ನು ಸರ್ಕಾರ ನೀರಾವರಿ ಪಟ್ಟಿಗೆ ಸೇರಿಸಿಕೊಂಡು ಬೀಗುತ್ತಿದೆ. ಇನ್ನೊಂದೆಡೆ ನಮ್ಮ ನೀರಿನ ದಕ್ಷ ಉಪಯೋಗದ ಪ್ರಮಾಣ ಶೇ.35. ಅಂದರೆ ನಾವು ಶೇ.65ರಷ್ಟು ಅಧಿಕ ನೀರು ವ್ಯರ್ಥ ಮಾಡುತ್ತಿದ್ದೇವೆ. ಇದಕ್ಕೆ ಏನಪ್ಪಾ ವ್ಯವಸ್ಥೆ ಅಂದರೆ ಹನಿನೀರಾವರಿಗೆ ಪ್ರೋತ್ಸಾಹ. ಎಷ್ಟಪ್ಪಾ ಎಂದರೆ ಕಳೆದ ಸಾಲಿನಲ್ಲಿ ದಶಲಕ್ಷ ಹೆಕ್ಟೇರ್ ಅಭಿವೃದ್ಧಿ ಪಡಿಸಲಾಗಿದೆ (ನಮ್ಮ ಒಟ್ಟು ಕೃಷಿ ಪ್ರದೇಶ 200 ಕೋಟಿ ಹೆಕ್ಟೇರ್!). ಇದು ಸರ್ಕಾರಕ್ಕಿರುವ ಆದ್ಯತೆಯ ಬಿಂಬ. </p>
			<p>ಹನಿ ನೀರಾವರಿ ಸಬ್ಸಿಡಿಯನ್ನು ಹತ್ತಿಯಂತಹ ಬೆಳೆಗೂ ನೀಡಲಾಗುತ್ತಿದೆ. ಇದಕ್ಕೆ ಹಣದ ಮಿತಿ ಬಿಟ್ಟರೆ ಯಾವ ಮಾನದಂಡವೂ ಇಲ್ಲ. ಭತ್ತ, ಗೋಧಿ, ಕಬ್ಬು ಬೆಳೆಯುವ ಪ್ರದೇಶಗಳಲ್ಲಿ ಸರ್ಕಾರ ತಲೆ ಹಾಕಿದ ಉದಾಹರಣೆ ಇಲ್ಲ!. ಈ ಹನಿನೀರಾವರಿ ಸಹಾಯವೂ ಕಂಪೆನಿಗಳಿಗೇ ಹೋಗುವಂತೆ ರೂಪಿಸಲಾಗಿದೆ. ನೀರಿನ ಸುಸ್ಥಿರತೆ ಸ್ಥಾಪಿಸಲು ಮೊನ್ನೆ ಮೊನ್ನೆ ಈ ಸುಸ್ಥಿರ ಬೆಳವಣಿಗೆಯ ಗುರಿ ಸಾಧಿಸಲು ಕೇಂದ್ರ ಸರ್ಕಾರ ವಿಶ್ವಬ್ಯಾಂಕಿನ ಸಾಲ ಪಡೆದು ‘ಅಟಲ್ ಜಲ ನಿರ್ವಹಣಾ ಯೋಜನೆ’ ಆರಂಭಿಸಲು ತೊಡಗಿದೆ. ಕರ್ನಾಟಕಕ್ಕೆ ಶೇ.20ರಷ್ಟು ಅನುದಾನ ಲಭ್ಯವಾಗಿದ್ದು ರಾಜ್ಯದ 41 ತಾಲೂಕುಗಳಲ್ಲಿ ನೀರಿನ ಸುಸ್ಥಿರತೆ ತರುವ ಆಶಯ ಇಟ್ಟುಕೊಳ್ಳಲಾಗಿದೆ. ಅದು ಈಗಾಗಲೇ ವರ್ಷ ತಡವಾಗಿದೆ. ಇನ್ನೂ ಅನುಷ್ಠಾನ ಸಂಸ್ಥೆಗಳನ್ನು ಗುರುತಿಸುವ ಬುನಾದಿ ಕೆಲಸವೇ ಆಗಿಲ್ಲ! ಈವರೆಗಿನ ಸರ್ಕಾರದ ಯೋಜನೆಗಳ ಅನುಷ್ಠಾನದ ಗತಿ ನೋಡಿದರೆ ಇದೂ ಹಳ್ಳ ಹತ್ತುವ ಬಗ್ಗೆ ಯಾವುದೇ ಸಂಶಯ ಇಲ್ಲ. </p>
			<p>ಕರ್ನಾಟಕದ ಕೃಷಿಯ ಬಹುಪಾಲು ನೀರಾವರಿ ಅಂತರ್ಜಲದಿಂದಲೇ ನಡೆಯುತ್ತಿದೆ. ಇದು ಎಷ್ಟು ಅವ್ಯಾಹತವಾಗಿ ನಡೆದಿದೆ ಎಂದರೆ ಈಗಾಗಲೇ ಬಹುಪಾಲು ತಾಲೂಕುಗಳು ತಮ್ಮ ಧಾರಣಾ ಶಕ್ತಿ ಕಳೆದುಕೊಂಡಿವೆ. ಲಕ್ಷಾಂತರ ಕೊಳವೆಬಾವಿಗಳು ಸ್ತಬ್ಧವಾಗಿ ತೋಟಗಾರಿಕಾ ಬೆಳೆಗಳು ಒಣಗಿವೆ. ರಾಜಸ್ತಾನದ ಬಳಿಕ ಅತಿ ಹೆಚ್ಚು ಒಣ ಭೂಮಿ ಇರುವುದು ಕರ್ನಾಟಕದಲ್ಲಿ ಎಂದು ಸರ್ಕಾರವೇ ಒಪ್ಪಿಕೊಂಡಿದೆ. ಅಂರ್ಜಲ ಖಾಲಿಯಾಗುತ್ತಿರುವುದೂ ಈ ಪ್ರದೇಶದಲ್ಲೇ. ಆದರೆ ಬಾರಿಯ ಬಜೆಟ್‍ನಲ್ಲೂ ಸರ್ಕಾರ ಮತ್ತೆ ನೀರಾವರಿಯ ಜಪ ಮಾಡುತ್ತಿದೆ. </p>
			<p>ಈ ನೀರಾವರಿಯ ನೀರು ಹರಿಯಲು ಭೌಗೋಳಿಕ ಮಿತಿಗಳಿವೆ. ಕೃಷ್ಣಾ ಮೇಲ್ದಂಡೆ ಯೋಜನೆಯ ಕೇವಲ ಐದು ಮೀಟರ್ ಎತ್ತರಿಸಲು ಸರ್ಕಾರದ ಅಂದಾಜು ಯೋಜನಾ ವೆಚ್ಚ ಈಗಾಗಲೇ 40 ಸಾವಿರ ಕೋಟಿ ದಾಟಿದೆ. ಇನ್ನೊಂದೆಡೆ ನೀರಾವರಿಯಿಂದ ಸೃಷ್ಟಿಯಾಗಿರುವ ಸಾವಿರಾರು ಹೆಕ್ಟೇರ್ ಸವಳು ಜಮೀನನ್ನು ಮರುಉಪಯೋಗಕ್ಕೆ ತರಲು 2015ರಲ್ಲೇ ಸರ್ಕಾರ 400 ಕೋಟಿ ಮೀಸಲಿಟ್ಟಿತ್ತು. ಕರ್ನಾಟಕದಲ್ಲಿ ಎರಡು ಜಲಭಾಗ್ಯ ನಿಗಮಗಳಿವೆ. ಇವು ಕಾಲುವೆ ಲೈನಿಂಗ್ ಕಾಮಗಾರಿಯಲ್ಲಿ ಹಣವೆಚ್ಚ ಮಾಡುವುದು ಬಿಟ್ಟರೆ ಬೇರೇನೂ ಮಾಡಿದ ಪುರಾವೆ ಇಲ್ಲ. ತಮಿಳುನಾಡಿನಲ್ಲಿ ಹವಾಮಾನ ವೈಪರೀತ್ಯ ತಡೆಯುವ ಶೀರ್ಷಿಕೆಯಲ್ಲಿ ವ್ಯಾಪಕವಾಗಿ ಅಜೋಲಾವನ್ನು ಸಾರಜನಕಕ್ಕೆ ಪರ್ಯಾಯವಾಗಿ ಬಳಸುವ ಯೋಜನೆ ಹಾಕಿಕೊಳ್ಳಲಾಗಿತ್ತು. ಬಿಹಾರ ಶ್ರೀ ಪದ್ಧತಿಯನ್ನು ಭತ್ತದ ಕೃಷಿಯಲ್ಲಿ ವ್ಯಾಪಕವಾಗಿ ಜನಪ್ರಿಯಗೊಳಿಸಿ ಸುಮಾರು 300 ಕೋಟಿ ಉಳಿತಾಯವಾಗಿದ್ದನ್ನು ದಾಖಲಿಸಿದೆ. </p>
			<p>ಆದರೆ ನಮ್ಮ ಸರ್ಕಾರ ಇಸ್ರೇಲಿ ಮಾದರಿ ಕೃಷಿ ಎನ್ನುತ್ತಿದೆ. ಇಸ್ರೇಲಿ ಮಾದರಿ ಸಾಮೂಹಿಕ ಕೃಷಿ. ಜಾತಿ ಪ್ರಜ್ಞೆಯಲ್ಲಿ ಛಿದ್ರವಾಗಿರುವ ಇಲ್ಲಿ ಅದನ್ನು ಹೇಗೆ ಅನುಷ್ಠಾನಗೊಳಿಸಬಹುದು ಎಂಬ ಬಗ್ಗೆ ಸರ್ಕಾರದಲ್ಲಿ ಸಮಾಜಶಾಸ್ತ್ರೀಯ ಉತ್ತರ ಇದ್ದಂತಿಲ್ಲ. ಇನ್ನೊಂದೆಡೆ ತೋಟಗಾರಿಕೆಯಲ್ಲಿ ಹಣ್ಣಿನ ಬೆಲೆಗಳು ವ್ಯಾಪಕವಾಗಿ ಪ್ರೊತ್ಸಾಹ ಪಡೆಯುತ್ತಿವೆ. ಆದರೆ ಇವು ಯಾವುದೂ ಬರ ನಿರೋಧಕ ಅಲ್ಲ. ಅಪಾರ ಸಹಿಷ್ಣುತೆ ಮತ್ತು ಮಾರುಕಟ್ಟೆ ಮೌಲ್ಯ ಇರುವ ಹುಣಸೇ ಹಣ್ಣು ಈ ಇಲಾಖೆ/ಮಿಶನ್ನಿನ ವ್ಯಾಪ್ತಿಯಲ್ಲೇ ಇಲ್ಲ. ಹಲಸು ಕೂಡಾ. ಅಂಟುವಾಳ ಬೆಳೆಸುವ ಹುಚ್ಚಿಗಿಳಿದಿರುವ ಸರ್ಕಾರಕ್ಕೆ ಅದಕ್ಕಿಂತ ಅಮೂಲ್ಯ ಆದಾಯ ತರುವ ಹುಣಸೇ, ಬೇವು, ಹೊಂಗೆಯ ವ್ಯಾಪಕ ಕೃಷಿಯ ಬಗ್ಗೆ ಗೊತ್ತೇ ಆಗುವುದಿಲ್ಲ. ಯಾಕೆಂದರೆ ಈ ಸಲಹೆ ವಿಷನ್ ಕೊಡುವವರೆಲ್ಲಾ ಕೃಷಿ ವಿಜ್ಞಾನಿಗಳು/ಅಧಿಕಾರಿಗಳು. </p>
			<p>ಕೃಷಿಯಲ್ಲಿ ಸುಸ್ಥಿರತೆಗೆ ಸ್ಥಳೀಯ ಬೆಳೆಗಳಿಗೆ ಬೆಂಬಲ, ಮಹಿಳೆಯರಿಗೆ ಜವಾಬ್ದಾರಿ ಮತ್ತು ಸ್ಥಳೀಯ ಸಂಪನ್ಮೂಲಾಧಾರಿತ ಉದ್ಯೋಗ ಸೃಷ್ಟಿಯನ್ನು ಸ್ಥಳೀಯವಾಗಿಯೇ ಮಾಡುವ ಸಮಗ್ರ ಕ್ರಿಯಾಯೋಜನೆಯನ್ನು ಸರ್ಕಾರ ಸುಸ್ಥಿರ ಅಭಿವೃದ್ಧಿಯ ಗುರಿ ತಲುಪುವ ಭಾಗವಾಗಿ ರೂಪಿಸದಿದ್ದರೆ ಈ ಅಭಿವೃದ್ಧಿ ಗುರಿ ನಿರಂತರ ಮರೀಚಿಕೆಯಾಗಿರುತ್ತದೆ.</p>
		</div>
		<?php require_once(PHY_FLAT_URL . 'article-lists/mukhyacharche.php'); ?>
	</div>
</div>

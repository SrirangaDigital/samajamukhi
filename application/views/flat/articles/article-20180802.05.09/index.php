<div class="container-fluid">
	<div class="row align-items-top justify-content-center kannada">
		<div class="col-md-8 article">
			<p class="date english">2<sup>nd</sup> ಆಗಸ್ಟ್ ೨೦೧೮</p>
			<h1 class="title">ಸರ್ವಸಂಗ ಪರಿತ್ಯಾಗಿಗಳ ಧರ್ಮಸಭೆ!</h1>
			<h2 class="author">ಬಾಲಚಂದ್ರ ಬಿ.ಎನ್.</h2>
			<p class="description">ಸರ್ವ ಜಾತಿ ಧಾರ್ಮಿಕ ಸಭೆಯ ವರದಿ ಮಾಡಲು ಹೋಗಿದ್ದ ಕೆಲವು ಪತ್ರಕರ್ತರು ಹೊಟ್ಟೆ ಹುಣ್ಣಿನಿಂದ ಆಸ್ಪತ್ರೆಗೆ ದಾಖಲಾದರು. ಈ ಸುದ್ದಿ ಮಾತ್ರ ಯಾವ ಪತ್ರಿಕೆಯಲ್ಲೂ ಪ್ರಕಟವಾಗಲಿಲ್ಲ! ಅಷ್ಟಕ್ಕೂ ವರದಿಗಾರರ ಹೊಟ್ಟೆ ಹುಣ್ಣಿಗೆ ಕಾರಣವೇನು?</p>
			<figure class="float-md-right maxw-300"><img class="img-fluid" src="<?=PUBLIC_URL?>images/201808/0079a.jpg" /></figure>
			<p>ಅಖಿಲ ಕರ್ನಾಟಕ ಸರ್ವಜಾತಿ ಧಾರ್ಮಿಕ ಮುಖಂಡರ ಸಭೆಯೊಂದು ರೆಸಾರ್ಟ್ ಒಂದರಲ್ಲಿ ಆಯೋಜಿತವಾಗಿತ್ತು. ಹಲವಾರು ಪಂಗಡಗಳ ಹಿರಿಸ್ವಾಮಿಗಳು, ಮರಿಸ್ವಾಮಿಗಳು, ನರಿಸ್ವಾಮಿಗಳು, ನಾರಿಸ್ವಾಮಿಗಳು, ಹರೆಯದಸ್ವಾಮಿಗಳು ಎಲ್ಲರೂ ಒಟ್ಟಾಗಿ ಸೇರುವ ಸುವರ್ಣ ಘಳಿಗೆ. ರೆಸಾರ್ಟಿನ ಪುಣ್ಯಭೂಮಿಯ ಫಳಫಳ ಹೊಳೆಯುವ ಟೈಲ್ಸುಗಳು ಸಾಧು ಸಂತರ, ಜಂಗಮರ, ವಿರಾಗಿಗಳ ಪಾದಧೂಳಿಯಿಂದ ಗಲೀಜಾಯ್ತು. ಪರಿವ್ರಾಜಕರಾದ ಕಾವಿಧಾರಿಗಳು ತಂತಮ್ಮ ದುಬಾರಿ ಕಾರುಗಳಲ್ಲಿ ಬಂದಿಳಿದರು. ರೆಸಾರ್ಟಿನ ಮಾಲೀಕರು ಆಯೋಜಿಸಿದ್ದ ತರುಣಿಯರಿಂದ ಪೂರ್ಣಕುಂಭ ಸ್ವಾಗತ, ಪುಷ್ಟವೃಷ್ಟಿ, ಮುಂತಾದ ಔಪಚಾರಿಕತೆಯೊಡನೆ ಶಿಷ್ಯವೃಂದದ ಜೈಕಾರಗಳು, ಗಟ್ಟಿಮೇಳದ ಹಿನ್ನೆಲೆಯೊಡನೆ ಎಲ್ಲರೂ ಗಜ ಗಾಂಭೀರ್ಯದಿಂದ ಒಳಪ್ರವೇಶಿಸಿದರು.</p>
			<p>ದೀಪ ಹಚ್ಚುವ ಮೂಲಕ ಸಭೆ ಆರಂಭಿಸಬೇಕೆಂಬ ಸಂಪ್ರದಾಯಕ್ಕೆ ಮುನ್ನುಡಿಯಲ್ಲೇ ವಿರೋಧ ವ್ಯಕ್ತವಾಯ್ತು. ದೀಪಹಚ್ಚುವುದು ವೈದಿಕ ಸಂಸ್ಕೃತಿಯ ಹುನ್ನಾರ ಎಂದು ಕ್ರಾಂತಿಕಾರಿಗಳೆಂದು ಹೆಸರು ಮಾಡಿದ್ದ ಸ್ವಾಮಿಯೊಬ್ಬರು ಉಗ್ರವಾಗಿ ಪ್ರತಿರೋಧಿಸಿದರು. ನಾವು ಹಚ್ಚಬೇಕಿರುವುದು ದೀಪವನ್ನಲ್ಲ, ಬಡವರ ಶೋಷಣೆಗೆ ಬೆಂಕಿಯನ್ನು ಹಚ್ಚಬೇಕಾಗಿದೆ ಎಂಬ ಪಂಚ್ ಲೈನ್ ಸಹ ಉದುರಿಸಿದರು. ದೀಪವನ್ನು ಆರಿಸುವ ಮೂಲಕ ಪುರೋಹಿತಶಾಹಿಗಳನ್ನು ಧಿಕ್ಕರಿಸಬೇಕು ಎಂದು ಪಟ್ಟುಹಿಡಿದು ಕುಳಿತರು. ಇಂತಹ ಆರಂಭ ವಿಘ್ನದಿಂದ ಬೇಸತ್ತ ಹಿರಿಯ ಸ್ವಾಮಿಗಳೊಬ್ಬರು ಅವರನ್ನು ಸಮಾಧಾನಪಡಿಸಿ ಕೆಲವರು ದೀಪ ಹಚ್ಚಲಿ, ನೀವು ಅದನ್ನು ಆರಿಸಿ ಎಂದು ಸಮಯೋಚಿತ ಸಲಹೆ ನೀಡಿ ಭಿನ್ನಮತವನ್ನು ಅಲ್ಲಿಗೆ ಶಮನಗೊಳಿಸಿದರು.</p>
			<p>ಹೀಗೆ ದೀಪ ಹಚ್ಚಿ ಅದನ್ನು ಆರಿಸುವ ಮೂಲಕ ಸಭೆ ಪ್ರಾರಂಭವಾಯಿತು. ಮೊದಲಿಗೆ ವಯೋವೃದ್ಧರೂ ಜ್ಞಾನವೃದ್ಧರೂ ಆದ ಯೌವನಾಶ್ವ ಸ್ವಾಮಿಗಳು ಭಾಷಣ ಶುರು ಮಾಡಿದರು, ಪ್ರಗತಿಪರ ಸರ್ಕಾರದಲ್ಲಿ ಮಠಮಾನ್ಯಗಳಿಗೆ ಅನುದಾನ ಕಡಿಮೆಯಾದ ಬಗ್ಗೆ ಕಿಡಿ ಕಾರಿದರು. ಭಗವದ್ಭಕ್ತ ಸರ್ಕಾರದ ಹಂಗಿಲ್ಲದೆ ತಮ್ಮ ಬಡ ಮಠದ ಇಂಜಿನಿಯರಿಂಗ್ ಮತ್ತು ಮೆಡಿಕಲ್ ಕಾಲೇಜುಗಳನ್ನು ನಡೆಸುವುದಾದರೂ ಹೇಗೆಂದು ಅವಲತ್ತುಕೊಂಡು. ಬಡವಿದ್ಯಾರ್ಥಿಗಳಿಗೆ ಶೇಕಡಾ ಹತ್ತರಷ್ಟು ರಿಯಾಯಿತಿ ನೀಡುತ್ತಿರುವ ತಮ್ಮ ಶೈಕ್ಷಣಿಕ ಸಂಸ್ಥೆಗಳ ನಿಸ್ಪೃಹ ಸೇವೆಯನ್ನು ಕೊಂಡಾಡಿದರು. ಇದೇ ಬುದ್ದಿಯ ರಾಜಕಾರಣಿಗಳು ನಡೆಸುತ್ತಿರುವ ಖಾಸಗಿ ಕಾಲೇಜುಗಳಿಗೆ ಯಾಕಿಲ್ಲ ಎಂದು ಹಳಹಳಿಸಿದರು. ಮುಂದಿನ ಬಜೆಟ್ಟಿನಲ್ಲಿ ಪ್ರತಿಯೊಂದು ಮಠ ಆಶ್ರಮಗಳಿಗೂ ಸೂಕ್ತವಾದ ಅನುದಾನ ನೀಡದಿದ್ದರೆ ಉಗ್ರ ಹೋರಾಟ ನಡೆಸಬೇಕಾದೀತು, ಅದಕ್ಕೆ ಎಲ್ಲರೂ ಒಗ್ಗಟ್ಟಾಗಿ ಇರಬೇಕೆಂದು ಕರೆ ನೀಡಿದರು. ಇವರ ಮಾತಿಗೆ ಎಲ್ಲರ ಸಹಮತ ವ್ಯಕ್ತವಾಯ್ತು. ಪ್ರತಿಯೊಬ್ಬರೂ ದೀರ್ಘ ಕರತಾಡನಗಳಿಂದ ಮೆಚ್ಚುಗೆ ಸೂಚಿಸಿ ಹಿರಿಯ ಸ್ವಾಮಿಗಳ ನಿಸ್ವಾರ್ಥತೆಯನ್ನು ಮೆಚ್ಚಿಕೊಂಡರು.</p>
			<p>ನಂತರ ಸಾಮಾಜಿಕ ಹೋರಾಟಕೋರರೆಂದೇ ಹೆಸರು ಮಾಡಿದ್ದ ಯತಿವರ್ಯರೊಬ್ಬರು ವೇದಿಕೆ ಏರಿ ತಮ್ಮ ಐಪ್ಯಾಡಿನಲ್ಲಿ ಟೈಪಿಸಿ ತಂದಿದ್ದ ಭಾಷಣವನ್ನು ಶುರುಮಾಡಿದರು. ಜನಕ್ಕೆ ಬೇಕಿರುವುದು ರೊಟ್ಟಿಯೇ ಹೊರತು ಆಧ್ಯಾತ್ಮವಲ್ಲ ಎಂದು ಘರ್ಜಿಸಿದರು. ಗುಡಿಗೋಪುರಗಳನ್ನು ಕುಟ್ಟಿ ಪುಡಿಮಾಡಬೇಕೆಂದು ಸಾಭಿನಯವಾಗಿ ತೋರಿಸಿ ನೆರೆದವರೆದೆಯಲ್ಲಿ ತಲ್ಲಣ ಮೂಡಿಸಿದರು, ಮಾರ್ಕ್ಸ್, ಅಂಬೇಡ್ಕರ್ ಸಮಾಜವಾದಗಳನ್ನು ಪುಂಖಾನುಪುಂಖವಾಗಿ ಉದುರಿಸಿದರು. ನಂತರ ಮುಂಬೈನಲ್ಲಿ ನಡೆಯುತ್ತಿರುವ ಕಾರ್ಯಗಾರಕ್ಕೆ ಭಾಗವಹಿಸಲು ವಿಮಾನ ಹಿಡಿಯಲು ಹೊತ್ತಾಯಿತೆಂದು ಹೇಳುತ್ತಾ ತಮ್ಮ ಐಫೋನಿನಲ್ಲಿ ಸಂಭಾಷಿಸುತ್ತ ಗಡಿಬಿಡಿಯಿಂದ ನಿರ್ಗಮಿಸಿದರು. ಸಭೆ ನಿರುಮ್ಮಳವಾಯ್ತು. </p>
			<p>ಅಷ್ಟ ಪೀಠಾಧಿಪತಿಗಳಾದ, ಯತಿವರ್ಯೋತ್ತಮರ ಜೀವಂತ ಪಳೆಯುಳಿಕೆ ಎಂದೇ ಹೆಸರುವಾಸಿಯಾದ ರಾಜಾವರ ಶ್ರೀ ವಿಷವೋತ್ತಮತೀರ್ಥರ ವಾಣಿಯನ್ನು ಕೇಳಲು ಸಭೆ ಆಗ್ರಹಿಸಿತು. ರಾಜಾವರ ಶ್ರೀಗಳು ರಾಜ ಗಾಂಭೀರ್ಯದಿಂದ ತಮ್ಮ ವಾಕ್ಸುಧೆಯನ್ನು ಹರಿಸಲು ಪ್ರಾರಂಭಿಸಿದರು. ಸರ್ವಸ್ವತಂತ್ರವಾದ ಭಾರತದಲ್ಲಿ ಇಂದು ಎಲ್ಲ ಕೋಮುಗಳಿಗೂ ರಾಜಕೀಯ ಮಾಡಲು ಅವಕಾಶವುಂಟು, ವಿದ್ಯಾವಂತ ಅವಿದ್ಯಾವಂತ ಬಡವ ಬಲ್ಲಿದರು, ಮೇಲು ಕೀಳೆನ್ನದೆ ಯಾರೂ ಬೇಕಾದರೂ ಚುನಾವಣೆಗೆ ಸ್ಪರ್ಧಿಸಿ ಕಲ್ಪವೃಕ್ಷ-ಕಾಮಧೇನು ಸದೃಶವಾದ ಅಧಿಕಾರವನ್ನು ವಶಪಡಿಸಿಕೊಳ್ಳಬಹುದಾಗಿದೆ. ಆದರೆ ಸಮಾಜಸೇವಕರೂ, ಜನಜೀವನೋದ್ಧಾರಕರೂ ಆದ ಸಾಧುಸಂತರು ಯಾಕೆ ರಾಜ್ಯಾಧಿಕಾರವನ್ನು ಪಡೆಯಬಾರದು? ಎಂದು ಪ್ರಶ್ನಿಸಿ ಸಭೆಯನ್ನು ಮೂಕ ಮುಗ್ಧರನ್ನಾಗಿಸಿದರೆ, ಚಾಣಕ್ಯನಿಂದ ಹಿಡಿದು ಚಂದ್ರಸ್ವಾಮಿಯವರೆಗೂ ಅಮಾತ್ಯ ರಾಕ್ಷಸನಿಂದ ಆದಿತ್ಯನಾಥನವರೆಗೂ ಅಸಂಖ್ಯ ಉದಾಹರಣೆಗಳನ್ನು ನೀಡಿ ಸಭೆಯನ್ನು ಆಶ್ಚರ್ಯ ಚಕಿತಗೊಳಿಸಿದರು. ಅವರ ಅಗಾಧ ಜ್ಞಾನ ಮತ್ತು ವಾಕ್ಪಾಟುತ್ವಕ್ಕೆ ಎಲ್ಲರೂ ಮೂಕ ಸ್ತದ್ಧರಾದರು. ಹೀಗಾಗಿ ಪ್ರತಿ ಕೋಮಿಗೂ ಮೀಸಲು ಕ್ಷೇತ್ರಗಳಿರುವಂತೆಯೇ, ಪ್ರತೀ ಸ್ವಾಮಿಗೂ ಕೆಲವು ಕ್ಷೇತ್ರಗಳನ್ನು ಮೀಸಲಾಗಿಡಬೇಕೆಂದು ಸರ್ಕಾರವನ್ನು ಒತ್ತಾಯಿಸುವ ಕಾರ್ಯ ಶುರುವಾಗಬೇಕೆಂದು ತಮ್ಮ ಭಾಷಣ ಮುಗಿಸಿದಾಗ ಸಭೆಯಲ್ಲಿ ಹಲವರ ಕಂಗಳು ಆನಂದಾಶ್ರುಗಳಿಂದ ಒದ್ದೆ ಯಾಗಿದ್ದವು.</p>
			<p>ಭೀಕರ ಭೀಷಣ ಭಾಷಣ ಪಟುವೆಂದೇ ಹೆಸರಾದ ಮೌನಾನಂದ ಸ್ವಾಮಿಗಳು ತಮ್ಮ ಸುದೀರ್ಘ ಟಿಪ್ಪಣಿಯೊಡನೆ ವೇದಿಕೆಯನ್ನೇರಿದಾಗ ಎಲ್ಲರ ಕುತೂಹಲವೂ ಗರಿಗೆದರಿತು. ಮಠಮಾನ್ಯಗಳ ಸ್ವತ್ತು, ತಕರಾರುಗಳ ಬಗ್ಗೆ ಸ್ವಾಮಿಗಳು ಭಾಷಣ ಪ್ರಾರಂಭಿಸುವರೆಂದು ಅವರ ಕೈಲಿದ್ದ ದಾಸ್ತಾವೇಜುಗಳಿಂದಲೇ ಊಹಿಸಬಹುದಾಗಿತ್ತು. ಯಾವುದೇ ಪೂರ್ವಪೀಠಿಕೆಗಳ ಹಂಗಿಲ್ಲದೆ ಮೌನಾನಂದರು ನೇರವಾಗಿ ವಿಷಯಕ್ಕೆ ಬಂದರು. ಸರ್ಕಾರದ ಸುಧಾರಣಾ ನೀತಿಗಳು ಧರ್ಮ ಬಾಹಿರವೆಂದು ಸಾರಿದರು. ಕೇವಲ ಕೆಲವು ಸಾವಿರ ಎಕರೆ ಜಮೀನು ಮತ್ತು ಬೆರಳೆಣಿಕೆಯಷ್ಟು ವಿದ್ಯಾಸಂಸ್ಥೆಗಳನ್ನು ಹೊಂದಿರುವ ಬಡ ಧಾರ್ಮಿಕ ಸಂಸ್ಥೆಗಳನ್ನು ಪ್ರಶ್ನಿಸಲು ಸರ್ಕಾರಕ್ಕೆ ಯಾವ ಹಕ್ಕಿದೆಯೆಂದು ಕಿಡಿ ಕಾರಿದರು. ಸದಾ ಜನಸೇವೆಯಲ್ಲಿ ನಿರತರಾಗಿರುವ ನಮ್ಮಂತಹ ಸುಧಾಕರರನ್ನು ಕಾರ್ಯವಿಮುಖಗೊಳಿಸಲು ಹೂಡಿರುವ ಕುತಂತ್ರವೆಂದು ದಾಖಲೆಗಳ ಸಮೇತ ಋಜುವಾತು ಪಡಿಸಿದರು. ನಮ್ಮಂತಹ ಸಾಧುಸಂತರನ್ನು ಕಾನೂನು ಮತ್ತು ಸರ್ಕಾರದ ನಿಯಮಾವಳಿಗಳ ಚೌಕಟ್ಟಿನಿಂದ ಹೊರಗಿಡಬೇಕೆಂದು ಜನರು ಒತ್ತಾಯಿಸಿ ದಂಗೆಯೇಳಬೇಕು ಎಂದು ಕರೆ ನೀಡಿದರು.</p>
			<p>ಅಷ್ಟರಲ್ಲಿ ಮಧ್ಯಾಹ್ನ ಭೋಜನದ ಸಮಯವಾಗಿತ್ತು. ಅಲ್ಲಿ ಕೂಡಿದ್ದ ವಿವಿಧ ಯತಿಗಳ ಆಹಾರಾಭ್ಯಾಸಕ್ಕೆ ತಕ್ಕಂತೆ ವಿವಿಧ ಬಗೆಯ ಪಾಕಗಳನ್ನು ಸಿದ್ಧಪಡಿಸಲಾಗಿತ್ತು. ಕೆಲವು ಕಟ್ಟುನಿಟ್ಟಿನ ಯತಿಗಳಂತೂ ಕೇವಲ ಹಾಲು, ಹಣ್ಣು ಒಣಹಣ್ಣು ಮುಂತಾದವುಗಳಿಂದಲೇ ಜೀವವನ್ನು ಕಾಪಿಟ್ಟುಕೊಳ್ಳುವ ಕಠಿಣವ್ರತಿಗಳಾಗಿದ್ದರೆ, ಇನ್ನು ಕೆಲವರು ಪರಜೀವ ಭಕ್ಷಣೆಯಿಂದಲೇ ತೃಪ್ತಿ ಹೊಂದುವ ಅನುಷ್ಠಾನಿಗಳಾಗಿದ್ದರಿಂದ ಎಲ್ಲರಿಗೂ ಪ್ರತ್ಯೇಕ ವ್ಯವಸ್ಥೆ ಮಾಡಲಾಗಿತ್ತು.</p>
			<p>ಎಲ್ಲ ಯತಿಕುಲೋತ್ತಮರೂ ಸಮಾಜದ ಹಸಿದವರ ಬಗ್ಗೆ, ನೊಂದವರ ಬಗ್ಗೆ, ಬಡಜನರ ಬಗ್ಗೆ ಚರ್ಚಿಸುತ್ತ ಆರೋಗಣೆಯನ್ನು ಮುಗಿಸಿ ಮುಂದಿನ ಹಂತಕ್ಕೆ ಸಿದ್ಧರಾದರು.</p>
			<p>ತಮ್ಮ ಗೋರಕ್ಷಣಾ ಸಂಘಟನೆಯಿಂದ ಕಲಿಯುಗದ ಗೋಪಾಲನೆಂದೇ ಪ್ರಖ್ಯಾತರಾದ ತೊನೆಯೇಶ್ವರ ಶ್ರೀಪಾದಂಗಳವರ ಅಮೃತವಾಣಿಯಿಂದ ಮುಂದಿನ ಸಭೆ ಶುರುವಾಯಿತು. ಕರ್ನಾಟಕದ ಜನಗಳೆಲ್ಲ ಹಸಿವಿನಿಂದ ಸತ್ತರೂ ಸಹ ತೊಂದರೆಯಿಲ್ಲ, ಗೋರಕ್ಷಣೆಯನ್ನು ಮಾತ್ರ ನಿಲ್ಲಿಸಬಾರದೆಂಬ ಆವೇಶದ ನುಡಿಗಳಿಂದ ಅರಿಷಡ್ವರ್ಗಾತೀತರಾದ ಸ್ವಾಮಿಗಳ ಭಾಷಣ ಪ್ರಾರಂಭವಾಯ್ತು. ಪ್ರತಿ ಜಿಲ್ಲೆಯಲ್ಲೂ ಗೋಶಾಲೆಗಳು, ಪ್ರತಿ ತಾಲ್ಲೂಕಿನಲ್ಲೂ ಗೋಮಂದಿರಗಳು, ಹಳ್ಳಿಗೊಂದು ಗೋಮಯ ಮತ್ತು ಗೋಮೂತ್ರ ಸಂಸ್ಕರಣಾ ಘಟಕ ಸ್ಥಾಪಿಸಲು ಮಹಾಜನಗಳು ತಮ್ಮ ತನು ಮನ ದನಗಳನ್ನು ಮೀಸಲಾಗಿರಿಸಲು ಆಜ್ಞಾಪಿಸಿದರು. ಭವ್ಯ ಭಾರತೀಯ ಪರಂಪರೆಯ ಪುನರುತ್ಥಾನಕ್ಕಾಗಿ ಮೀಸಲಾಗಿರುವ ತಮ್ಮ ಯೋಜನೆಗೆ ಘನ ಸರ್ಕಾರವು ನೀಡಿರುವ ಯಃಕಶ್ಚಿತ್ ನೂರೈವತ್ತು ಕೋಟಿ ರೂಪಾಯಿಗಳ ತೃಣ ಸಮಾನವೆಂದು ಜರಿದರು. ಸಮೃದ್ಧವಾದ ಗೋಮಯ ಮತ್ತು ಗೋಮೂತ್ರಗಳಿಂದ ಮಾತ್ರ ಸನಾತನ ಸಂಸ್ಕೃತಿಯ ಪುನರುಜ್ಜೀವನ ಸಾಧ್ಯವೆಂದು ವಿಶದಪಡಿಸಿದರು.</p>
			<div class="inlay float-md-left maxw-300">
				ಯೋಗ ವಿಶಾರದ ಬಿರುದಾಂಕಿತ ಮತ್ತು ಸರಳ ಜೀವನ ಕೃತಿಯ ಲೇಖಕರಾದ ಸದಾಶಿವಾಶ್ರಮದ ಭೋಗಾನಂದರು ತಮ್ಮ ರೇಷ್ಮೆ ನಿಲುವಂಗಿಯ ನೆರಿಗೆಗಳನ್ನು ಸರಿಪಡಿಸುತ್ತಾ, ಗಜ ಗಾಂಭೀರ್ಯದಿಂದ ವೇದಿಕೆಯನ್ನೇರಿ ಪ್ರತಿಮಾ ರೂಪಧರಿಸಿ ನಿಂತುಬಿಟ್ಟರು.
			</div>
			<p>ಇಷ್ಟೆಲ್ಲಾ ಮಾತನಾಡುತ್ತಿರುವಾಗ ಅವರ ಕಣ್ಣುಗಳು ಮಾತ್ರ ಅಲ್ಲಲ್ಲಿ ಸಂಚರಿಸುತ್ತಿದ್ದ ರೆಸಾರ್ಟಿನ ಹೆಂಗೆಳೆಯರೆಡೆ ಹರಿದಾಡುತ್ತಿತ್ತು. ಭಾಷಣ ಮಾತ್ರ ಓತಪ್ರೋತವಾಗಿ ಸಾಗುತ್ತಿತ್ತು. ಶ್ರೀಪಾದಂಗಳವರ ಹಿಂದೆ ಕೃಷ್ಣಾಜಿನ ಹಿಡಿದು ನಿಂತಿದ್ದ ಶಿಷ್ಯೋತ್ತಮ ಸಮಯೋಚಿತವಾಗಿ ಶ್ರೀಪಾದಂಗಳವರ</p>
			<p>ಆಧ್ಯಾತ್ಮ ಸಖಿಯರಿಂದ ಏಕಾಂತ ಸೇವೆಯ ಬಗ್ಗೆ ಚರ್ಚೆ ನಡೆಸಲು ಕರೆ ಬಂದಿದೆಯೆಂದು ತಿಳಿಸಿದಾಗ. ಮನಸ್ಸಿಲ್ಲದ ಮನಸಿನಿಂದ ತಮ್ಮ ನೆಟ್ಟ ನೋಟವನ್ನು ಕೀಳಲಾರದೆ ಕಿತ್ತು, ಮರದ ಪಾದುಕೆ ತೊಟ್ಟ ಕಬ್ಬಿಣದ ಪಾದಗಳನ್ನು ಮುಂದಿಟ್ಟ ವೇದಿಕೆಯಿಂದ ನಿರ್ಗಮಿಸಿದರು. </p>
			<p>ಯೋಗ ವಿಶಾರದ ಬಿರು ದಾಂಕಿತ ಮತ್ತು ಸರಳ ಜೀವನ ಕೃತಿಯ ಲೇಖಕರಾದ ಸದಾಶಿವಾಶ್ರಮದ ಭೋಗಾನಂದರು ತಮ್ಮ ರೇಷ್ಮೆ ನಿಲುವಂಗಿಯ ನೆರಗೆಗಳನ್ನು ಸರಿಪಡಿಸುತ್ತಾ, ಗಜ ಗಾಂಭೀರ್ಯದಿಂದ ವೇದಿಕೆಯನ್ನೇರಿ ಪ್ರತಿಮಾ ರೂಪಧರಿಸಿ ನಿಂತುಬಿಟ್ಟರು. ಅದೂ ಸಹ ಯೋಗದ ಒಂದು ಭಂಗಿ ಇರಬಹುದೆಂದು ಸಭಿಕರು ಭಾವಿಸಿದ್ದು ತಪ್ಪಾಯಿತು,</p>
			<p>ದೀರ್ಘ ಕಾಲದಿಂದ ಬೆನ್ನು ನೋವಿನಿಂದ ನರಳುತ್ತಿದ್ದ ಭೋಗಾನಂದರಿಗೆ ಹೆಚ್ಚು ಹೊತ್ತು ನಿಲ್ಲಲಾಗುತ್ತಿರಲಿಲ್ಲ. ಮೂಲವ್ಯಾಧಿಯ ಪರಿಣಾಮದಿಂದ ಹೆಚ್ಚು ಹೊತ್ತು ಕುಳಿತಿರಲು ಸಹ ಸಾಧ್ಯವಾಗುತ್ತಿರಲಿಲ್ಲ. ಇದನ್ನರಿತಿದ್ದ ಅವರ ಶಿಷ್ಯವರ್ಗ ಅವರಿಗಾಗಿ ಇಟಾಲಿಯನ್ ಟ್ಯಾನ್ ಲೆದರ್ ನಿಂದ ಮಾಡಿದ್ದ ಪ್ರತ್ಯೇಕವಾದ ಆಸನದ ವ್ಯವಸ್ಥೆ ಕಲ್ಪಿಸುತ್ತಿದ್ದಂತೆಯೇ ಭೋಗಾನಂದರು ಆಸನಾವಿಷ್ಟರಾಗಿ ಯೋಗ ಮತ್ತು ಸರಳ ಜೀವನದ ಬಗ್ಗೆ ಸುದೀರ್ಘವಾದ ಚರ್ಚೆಗೆ ಮುನ್ನುಡಿ ಹಾಡಿದರು. ಜರಾ ಮರಣದಿಂದ ವ್ಯಾಪ್ತವಾದ ಈ ಶರೀರವನ್ನು ಸಾಧನೆಗಾಗಿ ಅಣಿಗೊಳಿಸಲು ಯೋಗವೇ ಅತ್ಯುತ್ತಮ ಮಾರ್ಗ ಎಂದು ಘಂಟಾಘೋಷವಾಗಿ ಪ್ರತಿಪಾದಿಸಿದರು. ಯೋಗವು ಸಕಲ ರೋಗ ಸಂಜೀವಿನಿಯೆಂದು ಉಲಿದರು.</p>
			<p>ಅಶಾಶ್ವತವಾದ ಈ ಶರೀರವನ್ನು ಕನಕಮಯ ಆಭರಣಗಳಿಂದ ಸಿಂಗರಿಸುವುದೂ ಸಹ ಅಷ್ಟಾಂಗಯೋಗದಲ್ಲಿ ಉಲ್ಲೇಖಿತವಾದ ಒಂದು ಮಾರ್ಗವಷ್ಟೇ ಎಂದು ವಿಷಾದ ವ್ಯಕ್ತಪಡಿಸಿದರು. ಧನ ಕನಕ ವಸ್ತು ವಾಹನಗಳ ಪರಿತ್ಯಜಿಸಿದ ಪರಿವ್ರಾಜಕಾರದ ನಮಗೆ ರತ್ನವೂ ಮತ್ತು ಕಲ್ಲು ಸಮಾನವಾದದ್ದೆಂದು ಹೇಳಿ ಭಾರಿ ಚಪ್ಪಾಳೆ ಕೆಟ್ಟಿಸಿದರು,</p>
			<p>ಕೊನೆಯದಾಗಿ ಮಾತನಾಡಿದ ಬಿಡುಮಾಮಿಡಿ ಸ್ವಾಮಿಯವರ ಇಲ್ಲಿ ಸೇರಿರುವ ಎಲ್ಲ ಜಾತಿಯ ಸ್ವಾಮಿಗಳೂ, ಎಲ್ಲ ಕೋಮಿನ ಸ್ವಾಮಿಗಳೂ, ಎಲ್ಲ ಪಂಗಡದ ಸ್ವಾಮಿಗಳೂ, ಎಲ್ಲ ಧರ್ಮದ ಸ್ವಾಮಿಗಳೂ ಮೇಲುಕೀಳು, ಅಸ್ಪೃಶ್ಯತೆ, ಜಾತಿ ಪದ್ಧತಿ ಮುಂತಾದ ಪಿಡುಗುಗಳ ವಿರುದ್ಧ ಹೋರಾಡಬೇಕೆಂದು ಕರೆ ನೀಡಿದರು. ನಮ್ಮ ಮಧ್ಯೆ ಗೋಡೆಗಳಾಗಿರುವ ಜಾತಿಗಳನ್ನು ಒಡೆದು ಪುಡಿಗಟ್ಟಿ ಸಮಾನ ಸಮಾಜ ನಿರ್ಮಿಸಬೇಕೆಂಬ ಕರಗೆ ಎಲ್ಲರೂ ಪ್ರತಿಜ್ಞಾ ವಿಧಿ ಸ್ವೀಕರಿಸುವುದರೊಂದಿಗೆ ಸರ್ವಜಾತಿ ಧರ್ಮ ಸಭೆಯು ಸಂಪನ್ನವಾಯ್ತು.</p>
		</div>
		<?php require_once(PHY_FLAT_URL . 'article-lists/samskriti.php'); ?>
	</div>
</div>

<div class="container-fluid">
	<div class="row align-items-top justify-content-center kannada">
		<div class="col-md-8 article">
			<p class="date english">2<sup>nd</sup> ಆಗಸ್ಟ್ ೨೦೧೮</p>
			<h1 class="title">ಸಾಲದ ಬಲೆಯೊಳಗೋ<br /> ಸಾಲ ಮನ್ನಾದ ಬಲೆಯೊಳಗೋ</h1>
			<h2 class="author">ಪದ್ಮರಾಜ ದಂಡಾವತಿ</h2>
			<p class="description">ಸಾಲ ಮನ್ನಾದಂಥ ಕ್ರಮಗಳು ರಾಜಕೀಯ ತೀರ್ಮಾನಗಳು. ಅವುಗಳಿಗೆ ಆಳ ಅಧ್ಯಯನದ ಬೆಂಬಲ ಇರುವುದಿಲ್ಲ; ತಾತ್ಕಾಲಿಕ ಲಾಭದ ಉದ್ದೇಶ ಹೊಂದಿರುತ್ತವೆ. ಅವು ರಾಜಕೀಯ ಪಕ್ಷಗಳಿಗೆ ಒಂದಿಷ್ಟು ಮತಗಳನ್ನು ತರ ಬಹುದು. ಆದರೆ, ರೈತರ ಸಂಕಷ್ಟವನ್ನು ಬಗೆಹರಿಸಲಾರವು ಎಂಬುದು ಗೋಡೆ ಮೇಲಿನ ಬರಹದಷ್ಟೇ ಸ್ಪಷ್ಟ.</p>
			<p>ಇದು ಸಣ್ಣ ಮೊತ್ತವಲ್ಲ. ಬರೋಬ್ಬರಿ 44,000 ಕೋಟಿ ರೂಪಾಯಿಗಳು. ಇಷ್ಟು ಮೊತ್ತದ ಸಾಲವನ್ನು ಕರ್ನಾಟಕ ಸರ್ಕಾರ ಇದೀಗ ಮನ್ನಾ ಮಾಡಿದೆ. ಹಾಗೆ ನೋಡಿದರೆ ಕರ್ನಾಟಕ ಸರ್ಕಾರವು ಇದೇ ಮೊದಲ ಬಾರಿಗೆ, ವಾಣಿಜ್ಯ ಬ್ಯಾಂಕುಗಳಲ್ಲಿ ರೈತರು ಪಡೆದ ಸಾಲವನ್ನು ಮನ್ನಾ ಮಾಡಿದೆ. ಇದು ಸಣ್ಣ ಮೊತ್ತ ಏಕೆ ಅಲ್ಲ ಅಂದರೆ 2008ರಲ್ಲಿ ಆಗಿನ ಕೇಂದ್ರ ಸರ್ಕಾರ ಮಾಡಿದ ಸಾಲ ಮನ್ನಾದ ಮೊತ್ತ 56,000 ಕೋಟಿ ರೂಪಾಯಿಗಳಿಗೆ ಬಹಳ ಹತ್ತಿರವಾಗಿದೆ. ಆಗ ಡಾ.ಮನಮೋಹನ ಸಿಂಗ್ ಅವರು ದೇಶದ ಪ್ರಧಾನಿ ಆಗಿದ್ದರು ಮತ್ತು 2009 ರಲ್ಲಿ ಲೋಕಸಭೆ ಚುನಾವಣೆಯನ್ನು ಅವರ ಪಕ್ಷ ಎದುರಿಸಬೇಕಿತ್ತು.</p>
			<p>ಡಾ.ಸಿಂಗ್ ಅವರು ಈ ದೇಶ ಕಂಡ ಅಪ್ರತಿಮ ಆರ್ಥಿಕ ತಜ್ಞರು. ಅವರು ಆರ್.ಬಿ.ಐ. ಗವರ್ನರ್ ಆಗಿ ಮಾತ್ರವಲ್ಲದೇ ವಿಶ್ವ ಬ್ಯಾಂಕಿನಲ್ಲಿಯೂ ಕೆಲಸ ಮಾಡಿದ್ದರು. ವೈಯಕ್ತಿಕವಾಗಿ ಮತ್ತು ಒಬ್ಬ ಆರ್ಥಿಕ ತಜ್ಞನಾಗಿ ಅವರು ಯಾವುದೇ ಸಾಲ ಮನ್ನಾ ಪರವಾಗಿ ಇರುತ್ತಾರೆ ಎಂದು ಯಾರೂ ಹೇಳಲಾರರು. ಆದರೆ, ಅವರು ರಾಜಕೀಯ ಅನಿವಾರ್ಯತೆಯಿಂದಾಗಿ ಅಷ್ಟು ದೊಡ್ಡ ಪ್ರಮಾಣದ ಸಾಲ ಮನ್ನಾ ನಿರ್ಣಯ ತೆಗೆದುಕೊಂಡರು. ಅದು ಈಗ ಇತಿಹಾಸ. ಅದರಿಂದ ದೇಶದ ಬ್ಯಾಂಕುಗಳ ಮೇಲೆ ಎಂಥ ವ್ಯತಿರಿಕ್ತ ಪರಿಣಾಮವಾಯಿತು ಎಂದು ಕೇಂದ್ರ ಸರ್ಕಾರ ಅಧ್ಯಯನ ಮಾಡಿತೋ ಇಲ್ಲವೋ ತಿಳಿಯದು. ಆದರೆ, ಸಾಲ ಮನ್ನಾ ಮಾಡಿದ್ದರಿಂದ ರೈತರ ಸಂಕಷ್ಟಗಳು ಪರಿಹಾರವಾದುವೇ? ಆಗಲಿಲ್ಲ. ಸಾಲದ ಶೂಲಕ್ಕೆ ಸಿಲುಕಿದ ರೈತರ ಆತ್ಮಹತ್ಯೆ ಪ್ರಮಾಣ ಕಡಿಮೆ ಆಗದೇ ಇರುವುದನ್ನು ನೋಡಿದರೆ ಸಾಲ ಮನ್ನಾ ರೈತರ ಸಂಕಟ ನೀಗಿಸುವ ಒಂದು ಉಪಾಯ ಎಂದು ಯಾರಿಗೂ ಮನವರಿಕೆ ಆಗಿಲ್ಲ. ಹಾಗೆಂದು ಸಾಲ ಮನ್ನಾ ಮಾಡುವ ಬೇಡಿಕೆಯನ್ನು ವಿರೋಧ ಪಕ್ಷಗಳು ನಿಲ್ಲಿಸಿಲ್ಲ. ವಿರೋಧ ಪಕ್ಷಗಳು ಒತ್ತಾಯಿಸುತ್ತವೆ ಎಂದೋ ಅಥವಾ ಚುನಾವಣೆ ಕಾಲದಲ್ಲಿ ಕೊಟ್ಟ ಭರವಸೆ ಎಂದೋ ಅಥವಾ ಚುನಾವಣೆಯಲ್ಲಿ ಗೆಲ್ಲುವ ಒಂದು ತಂತ್ರ ಎಂದೋ ಸಾಲ ಮನ್ನಾ ಮಾಡುವ ಸುಲಭದ ದಾರಿಯನ್ನು ರಾಜಕೀಯ ಪಕ್ಷಗಳು ತುಳಿಯುತ್ತಿವೆ.</p>
			<p>ಈಗ ಮುಖ್ಯಮಂತ್ರಿ ಎಚ್.ಡಿ.ಕುಮಾರಸ್ವಾಮಿ ಕೂಡ ಭಾರಿ ಮೊತ್ತದ ಸಾಲ ಮನ್ನಾ ಮಾಡಿದ್ದಾರೆ. ಇತ್ತೀಚೆಗೆ ಉತ್ತರಪ್ರದೇಶದ ಬಿಜೆಪಿ ಸರ್ಕಾರ 36,000 ಕೋಟಿ ರೂಪಾಯಿಗಳ ರೈತರ ಸಾಲ ಮನ್ನಾ ಮಾಡಿತ್ತು. ಈ ಮೊತ್ತದ ವಿಚಾರದಲ್ಲಿ ಕುಮಾರಸ್ವಾಮಿ ಇನ್ನೂ ಒಂದು ಹೆಜ್ಜೆ ಮುಂದೆ ಹೋಗಿದ್ದಾರೆ. ವಾಣಿಜ್ಯ ಬ್ಯಾಂಕುಗಳಿಗೆ ಪ್ರತಿ ವರ್ಷ 6,500 ಕೋಟಿ ರೂಪಾಯಿಗಳ ಹಾಗೆ ಮುಂದಿನ ನಾಲ್ಕು ವರ್ಷಗಳಲ್ಲಿ ಈ ಮೊತ್ತವನ್ನು ತುಂಬಿ ಕೊಡುತ್ತೇವೆ ಎಂದು ಅವರು ಸರ್ಕಾರದ ಪರವಾಗಿ ಭರವಸೆ ನೀಡಿದ್ದಾರೆ. ಆದರೆ, ಸಾಲ ಮನ್ನಾದ ವಿವರಗಳು, ಅದರ ಮರುಪಾವತಿ, ಬ್ಯಾಂಕುಗಳು ಸರ್ಕಾರದ ತೀರ್ಮಾನವನ್ನು ಹೇಗೆ ಈಡೇರಿಸುತ್ತವೆ ಹಾಗೂ ದೇಶದ ಕೇಂದ್ರ ಬ್ಯಾಂಕು (ಆರ್.ಬಿ.ಐ.) ಇದಕ್ಕೆ ಏನು ಹೇಳುತ್ತದೆ ಎಂಬುದೆಲ್ಲ ಇನ್ನು ಮುಂದೆ ಗೊತ್ತಾಗಬೇಕಿದೆ. ಏಕೆಂದರೆ ಆರ್.ಬಿ.ಐ.ನ ಹಿಂದಿನ ಗವರ್ನರ್ ರಘುರಾಂ ರಾಜನ್ ಅವರಾಗಲೀ, ಈಗಿನ ಗವರ್ನರ್ ಉರ್ಜಿತ್ ಪಟೇಲ್ ಅವರಾಗಲೀ ಸಾಲ ಮನ್ನಾ ಪರವಾಗಿ ಇದ್ದವರು ಅಥವಾ ಇರುವವರು ಅಲ್ಲ. ಅದಕ್ಕೆ ಮುಖ್ಯ ಕಾರಣ, ಸಾಲ ಮನ್ನಾದಿಂದ ಬ್ಯಾಂಕಿಂಗ್ ವ್ಯವಸ್ಥೆಗೆ ಒಳಿತಾಗುವುದಿಲ್ಲ ಎಂಬುದು ಮಾತ್ರವಲ್ಲ, ರೈತರಿಗೂ ಅದರಿಂದ ಅನುಕೂಲವಾಗುವುದಿಲ್ಲ ಎಂದು ಅವರು ವಾದಿಸಿದವರು ಮತ್ತು ವಾದಿಸುವವರು.</p>
			<p>ಕುಮಾರಸ್ವಾಮಿಯವರಿಗೆ ಇದು ಗೊತ್ತಿಲ್ಲ ಎಂದು ಅಲ್ಲ. ಆದರೆ, ಅವರು ಈ ಸಾರಿ ವಿಧಾನಸಭೆ ಚುನಾವಣೆ ನಡೆಯುವಾಗ ರೈತರ ಸಾಲ ಮನ್ನಾ ಮಾಡುವ ಘೋಷಣೆ ಮಾಡಿದ್ದರು. ಅದು ಅಧಿಕಾರಕ್ಕೆ ಬರುವ, ರೈತರ ಮನವೊಲಿಸುವ ಹಾಗೂ ಅವರು ತಮ್ಮ ಪಕ್ಷಕ್ಕೆ ಮತ ಹಾಕಲಿ ಎಂಬ ಹಾರೈಕೆಯಿಂದ ಮಾಡಿದ ಘೋಷಣೆಯಾಗಿತ್ತು. ಆದರೆ, ಚುನಾವಣೆ ಫಲಿತಾಂಶ ಪ್ರಕಟವಾದಾಗ ಅವರಿಗೆ ತೀವ್ರ ನಿರಾಸೆಯಾಗಿತ್ತು. 2013ರ ವಿಧಾನಸಭೆ ಚುನಾವಣೆಯಲ್ಲಿ ಇದ್ದ 40 ಸ್ಥಾನಗಳ ಬಲವನ್ನು ಕೂಡ ಉಳಿಸಿಕೊಳ್ಳಲು ಅವರಿಗೆ ಆಗಲಿಲ್ಲ.</p>
			<p>‘ಕೋಮುವಾದಿ ಬಿಜೆಪಿಯನ್ನು ಅಧಿಕಾರದಿಂದ ದೂರ ಇಡುವುದಕ್ಕಾಗಿ’ ಕಾಂಗ್ರೆಸ್ ಪಕ್ಷ ಜೆ.ಡಿ.ಎಸ್.ಗೆ ‘ಬೇಷರತ್’ ಬೆಂಬಲ ಘೋಷಿಸಿ ಕುಮಾರಸ್ವಾಮಿಯವರನ್ನು ಮುಖ್ಯಮಂತ್ರಿ ಸ್ಥಾನದಲ್ಲಿ ಕೂರಿಸಿದೆ. ಆ ಮೂಲಕ ಅವರಿಗೆ ಆಗಿದ್ದ ತೀವ್ರ ನಿರಾಸೆಯನ್ನು ಕಡಿಮೆ ಮಾಡಿದೆ! ಆದರೆ, ಕಾಂಗ್ರೆಸ್ ಪಕ್ಷದ ಬೆಂಬಲ ನಿಜವಾಗಿಯೂ ‘ಬೇಷರತ್’ ಆಗಿದೆಯೇ? ಬೇಷರತ್ ಆಗಿದ್ದರೆ ಕುಮಾರಸ್ವಾಮಿಗೆ ಬಜೆಟ್ ಮಂಡಿಸಲು ಅಷ್ಟೇಕೆ ಕಷ್ಟವಾಯಿತು? ಅನ್ನಭಾಗ್ಯದ ಅಡಿ ಕೊಡುತ್ತಿದ್ದ ಅಕ್ಕಿಯ ಪ್ರಮಾಣವನ್ನು ಕಡಿಮೆ ಮಾಡಿದ ಕೂಡಲೇ ಮಾಜಿ ಮುಖ್ಯಮಂತ್ರಿ ಸಿದ್ದರಾಮಯ್ಯ ಏಕೆ ಅದನ್ನು ವಿರೋಧಿಸಿ ಪತ್ರ ಬರೆದರು? ಇವೆಲ್ಲ ನಮಗೆ ಬಹಿರಂಗವಾಗಿ ತಿಳಿದ ಸಂಗತಿಗಳು. ಇಂಥ ಒಳಹೊಡೆತಗಳು ಇನ್ನೂ ಎಷ್ಟು ಇವೆಯೋ ಕುಮಾರಸ್ವಾಮಿಯವರಿಗೇ ಗೊತ್ತು! ಯಾವ ಅಧಿಕಾರವೂ ಷರತ್ತುರಹಿತವಾಗಿ ಇರಲು ಮತ್ತು ಬೆಲೆರಹಿತವಾಗಿ ಇರಲು ಸಾಧ್ಯವಿಲ್ಲ!</p>
			<p>ಇದೆಲ್ಲ ಆಡಳಿತ ಪಕ್ಷಗಳ ಒಳಗಿನ ಬಿಕ್ಕಟ್ಟು. ಆದರೆ, ಈ ಸಾರಿಯ ವಿಧಾನಸಭೆಯ ವಿಶೇಷವೇನು ಎಂದರೆ ವಿರೋಧ ಪಕ್ಷ ತುಂಬ ಬಲಿಷ್ಠವಾಗಿರುವುದು ಮತ್ತು ಅಧಿಕಾರ ವಂಚಿತರಾದ ಬಿ.ಎಸ್.ಯಡಿಯೂರಪ್ಪನವರು ವಿರೋಧ ಪಕ್ಷದ ನಾಯಕರಾಗಿ ಇರುವುದು. ಅಷ್ಟು ಹಿರಿಯ ರಾಜಕಾರಣಿಯಾದ ಯಡಿಯೂರಪ್ಪನವರಿಗೆ ಆಡಳಿತ ಪಕ್ಷದ ದೌರ್ಬಲ್ಯಗಳು, ಆಯಕಟ್ಟಿನ ಸೂಕ್ಷ್ಮಗಳು ತಿಳಿಯದೇ ಇರುತ್ತವೆಯೇ? ಕುಮಾರಸ್ವಾಮಿ ಮುಖ್ಯಮಂತ್ರಿಯಾಗಿ ಪ್ರಮಾಣ ವಚನ ತೆಗೆದುಕೊಂಡು ಇನ್ನೂ ಕೆಳಗೆ ಕುಳಿತಿರಲಿಲ್ಲ. ಆಗಲೇ ಯಡಿಯೂರಪ್ಪನವರು ಸಾಲ ಮನ್ನಾ ಬೇಡಿಕೆ ಎಂಬ ಕುಣಿಕೆಯನ್ನು ಮುಖ್ಯಮಂತ್ರಿಯ ಕತ್ತಿಗೆ ಬಿಗಿಯತೊಡಗಿದರು.</p>
			<p>ವಾಸ್ತವವಾಗಿ ಕುಮಾರಸ್ವಾಮಿಯವರು ಸಾಲ ಮನ್ನಾ ಮಾಡಲು ಇಷ್ಟು ಆತುರ ಮಾಡಬೇಕಿರಲಿಲ್ಲ. ಅವರಿಗೆ ಜನರು ಸ್ವತಂತ್ರವಾಗಿ ಸರ್ಕಾರ ಮಾಡಲು ಜನಾದೇಶ ಕೊಟ್ಟಿರಲಿಲ್ಲ. ಸಾಲ ಮನ್ನಾದಿಂದ ರಾಜ್ಯದ ಬೊಕ್ಕಸದ ಮೇಲೆ ಆಗುವ ಪರಿಣಾಮ ಕುರಿತು ಅಧ್ಯಯನ ಮಾಡಲು ಅವರಿಗೆ ಇನ್ನಷ್ಟು ಕಾಲಾವಕಾಶ ಬೇಕಿತ್ತು. ಆರ್ಥಿಕತಜ್ಞರ ಜೊತೆಗೆ, ಕೃಷಿತಜ್ಞರ ಜೊತೆಗೆ ಅವರು ಚರ್ಚೆ ಮಾಡಬೇಕಿತ್ತು. ಹಿಂದಿನ ಸರ್ಕಾರದಲ್ಲಿ ಹಣಕಾಸು ಖಾತೆಯನ್ನೂ ನಿರ್ವಹಿಸುತ್ತಿದ್ದ ಮಾಜಿ ಮುಖ್ಯಮಂತ್ರಿ ಸಿದ್ದರಾಮಯ್ಯ ವಾಣಿಜ್ಯ ಬ್ಯಾಂಕುಗಳ ಸಾಲವನ್ನು ಏಕೆ ಮನ್ನಾ ಮಾಡಲು ಮುಂದಾಗಲಿಲ್ಲ ಎಂದು ಪರಿಶೀಲಿಸಬೇಕಿತ್ತು. 13 ಸಾರಿಯೋ 14 ಸಾರಿಯೋ ಬಜೆಟ್ ಮಂಡಿಸಿದ್ದ ಸಿದ್ದರಾಮಯ್ಯನವರಿಗೆ ಇದರಿಂದ ಆಗುವ ವ್ಯತಿರಿಕ್ತ ಪರಿಣಾಮದ ಅಂದಾಜು ಇತ್ತು ಎನಿಸುತ್ತದೆ. ಅದಕ್ಕಾಗಿಯೇ ಅವರು 50,000 ರೂಪಾಯಿ ವರೆಗಿನ ಸಹಕಾರ ಸಾಲ ಮಾತ್ರ ಮನ್ನಾ ಮಾಡಲು ನಿರ್ಧರಿಸಿದರು. ಅದನ್ನು ಕೂಡ ಅವರು ಚುನಾವಣೆಯಲ್ಲಿ ಒಂದಿಷ್ಟು ಅನುಕೂಲವಾದರೆ ಆಗಲಿ ಎಂದು ತಮ್ಮ ಆಡಳಿತಾವಧಿಯ ಕೊನೆಯ ವರ್ಷದಲ್ಲಿ ಮಾಡಿದರು. ಅದರಿಂದ ರೈತರ ಸಂಕಟಗಳಿಗೆ ಪರಿಹಾರ ಸಿಕ್ಕಿತೇ?</p>
			<p>ಈಗೇನೋ ಸರ್ಕಾರ ರೈತರ ಸಾಲವನ್ನು ಮನ್ನಾ ಮಾಡಿದೆ. ನಾಳೆ ಅವರಿಗೆ ಸಾಲ ಬೇಕು ಎಂದರೆ ಅದೇ ಬ್ಯಾಂಕು ಅವರಿಗೆ ಸಾಲ ಕೊಡುತ್ತದೆಯೇ? ಸಾಲ ಮನ್ನಾ ಮಾಡಿಸಿಕೊಂಡ ರೈತ, ‘ಒಳ್ಳೆಯ ಗ್ರಾಹಕ ಅಲ್ಲ’ ಎಂಬ ಅಭಿಪ್ರಾಯಕ್ಕೆ ಬರುವ ಬ್ಯಾಂಕು ಅವನಿಗೆ ಸಾಲ ಕೊಡಲು ಹಿಂದೇಟು ಹಾಕುತ್ತದೆ. ಸಹಕಾರ ಬ್ಯಾಂಕಿನಲ್ಲಿಯೂ ಅವನ ಬಗೆಗೆ ಅದೇ ಅಭಿಪ್ರಾಯ. ಸರ್ಕಾರವೇನೋ ಸಹಕಾರ ಬ್ಯಾಂಕುಗಳಿಗೆ ಸಾಲ ಮನ್ನಾ ಮೊತ್ತವನ್ನು ಮರುಪಾವತಿ ಮಾಡುತ್ತೇನೆ ಎಂದು ಹೇಳುತ್ತದೆ. ಆದರೆ, ಸಕಾಲದಲ್ಲಿ ಮಾಡುವುದಿಲ್ಲ. ವಾಣಿಜ್ಯ ಬ್ಯಾಂಕುಗಳಿಗೆ ನಾಲ್ಕು ವರ್ಷದಲ್ಲಿ ಮರು ಪಾವತಿ ಮಾಡುವುದಾಗಿ ಈ ಸರ್ಕಾರ ಭರವಸೆ ನೀಡಿದೆ.</p>
			<p>ಈಗ ಒಂದು ಸರಳ ಪ್ರಶ್ನೆ: ಕಾಂಗ್ರೆಸ್ ಪಕ್ಷ ನೀಡಿದ ಭರವಸೆ ಹೊರತಾಗಿಯೂ ಈ ಸಮ್ಮಿಶ್ರ ಸರ್ಕಾರ ಐದು ವರ್ಷ ಆಡಳಿತ ಪೂರ್ಣ ಮಾಡುತ್ತದೆಯೇ? ಅನುಮಾನ. ಇದಕ್ಕೆ ಒಂದೇ ಒಂದು ಸರಳ ಕಾರಣ ಎಂದರೆ ಕರ್ನಾಟಕದ ರಾಜಕೀಯದಲ್ಲಿ ಕಾಂಗ್ರೆಸ್ ಮತ್ತು ಜೆ.ಡಿ.ಎಸ್. ಪಕ್ಷಗಳು ಒಂದೇ ಕ್ಷೇತ್ರಕ್ಕಾಗಿ ಹೋರಾಟ ಮಾಡುತ್ತವೆ. ಅಂದರೆ ಒಂದು ವಿಧಾನಸಭಾ ಕ್ಷೇತ್ರದಲ್ಲಿ ಕಾಂಗ್ರೆಸ್ ಮತ್ತು ಜೆ.ಡಿ (ಎಸ್) ನಡುವೆ ಮತಗಳಿಗಾಗಿ ಹೋರಾಟ ನಡೆಯುತ್ತದೆ. ಒಂದು ವಿಧಾನಸಭಾ ಕ್ಷೇತ್ರದಲ್ಲಿ ಎರಡೂ ಪಕ್ಷಗಳ ಮತದಾರರಲ್ಲಿ ಅಂಥ ವ್ಯತ್ಯಾಸ ಇಲ್ಲ. ಅದರಲ್ಲಿಯೂ ಮುಸಲ್ಮಾನ ಮತಗಳನ್ನು ಗಳಿಸಲು ಎರಡೂ ಪಕ್ಷಗಳು ಸಕಲ ಪ್ರಯತ್ನ ಮಾಡುತ್ತವೆ. ಈ ಸಾರಿ, ಸ್ಪಷ್ಟವಾದ ಕಾರಣಗಳಿಗಾಗಿ, ಮುಸಲ್ಮಾನರು ಒಟ್ಟಾಗಿ ಕಾಂಗ್ರೆಸ್ಸಿಗೆ ಮತ ಹಾಕಿದರು. ಹಾಗಾಗಿ ಜೆ.ಡಿ.ಎಸ್.ಗೆ ದೊಡ್ಡ ಹೊಡೆತ ಬಿತ್ತು. ಹೀಗೆ ಎರಡು ರಾಜಕೀಯ ಪಕ್ಷಗಳು ಒಂದೇ ಮತ ಕ್ಷೇತ್ರಕ್ಕಾಗಿ ಪೈಪೋಟಿ ಮಾಡುವಾಗ ಅವುಗಳ ಮೈತ್ರಿ ಮುಂದುವರಿಯುವುದು ಇಬ್ಬರಲ್ಲಿ ಒಬ್ಬರಿಗೆ ಮಾರಕ. ಇದು ಎರಡೂ ರಾಜಕೀಯ ಪಕ್ಷಗಳಿಗೆ ತಿಳಿದಿಲ್ಲ ಎಂದೂ ಅಲ್ಲ.</p>
			<p>ಆದರೆ, ಎರಡೂ ರಾಜಕೀಯ ಪಕ್ಷಗಳಿಗೆ 2019ರ ಲೋಕಸಭೆ ಚುನಾವಣೆವರೆಗೆ ಈ ಮೈತ್ರಿಯನ್ನು ಎಳೆದುಕೊಂಡು ಹೋಗಬೇಕಿದೆ. ಲೋಕಸಭೆ ಚುನಾವಣೆ ಮುಗಿದ ನಂತರ ಸರ್ಕಾರದ ಕ್ಷಣಗಣನೆ ಶುರುವಾಗುತ್ತದೆ. ಅದು ಒತ್ತಟ್ಟಿಗೆ ಆಗಲಿ, ತನಗೆ ಐದು ವರ್ಷ ಸ್ವತಂತ್ರವಾಗಿ ಆಡಳಿತ ಮಾಡಲು ಜನಾದೇಶವೇ ಇಲ್ಲದಿರುವಾಗ ಒಂದು ಸರ್ಕಾರ ಅಥವಾ ಒಂದು ರಾಜಕೀಯ ಪಕ್ಷ ಐದು ವರ್ಷಗಳಿಗೆ ವಿಸ್ತರಿಸುವ ಒಂದು ಭರವಸೆಯನ್ನು ಹೇಗೆ ಈಡೇರಿಸುತ್ತದೆ? ತಾನು ಈಗ ಮಾಡಿರುವ ಸಾಲ ಮನ್ನಾದ ಮೊತ್ತವನ್ನು ನಾಲ್ಕು ಅಥವಾ ಐದು ವರ್ಷಗಳಲ್ಲಿ ಮರುಪಾವತಿ ಮಾಡುತ್ತೇವೆ ಎಂದು ತಾನೇ ಈ ಪಕ್ಷ ವಾಣಿಜ್ಯ ಬ್ಯಾಂಕುಗಳಿಗೆ ಭರವಸೆ ಕೊಟ್ಟಿರುವುದು? ಒಂದು ವೇಳೆ ಈ ಸರ್ಕಾರ ಬಿದ್ದು ಹೋದರೆ ಮುಂದೆ ಬಂದ ಸರ್ಕಾರ ಈ ಹೊರೆಯನ್ನು ಏಕೆ ಹೊತ್ತುಕೊಳ್ಳಬೇಕು? ಐದು ವರ್ಷ ಆಡಳಿತ ಮಾಡುವ ಪೂರ್ಣ ಬಹುಮತದ ಜನಾದೇಶ ಪಡೆದ ಸರ್ಕಾರಗಳು ಇಂಥ ಹೊಣೆ ಹೊತ್ತುಕೊಳ್ಳುವುದು ಹೆಚ್ಚು ನೈತಿಕವಾದುದು.</p>
			<p>ಅದಕ್ಕಿಂತ ಮುಖ್ಯವಾದ ನೈತಿಕ ಪ್ರಶ್ನೆ ಎಂದರೆ ರೈತರ ಸಾಲ ಮನ್ನಾ ಮಾಡಿದರೆ ನಿಜವಾಗಿಯೂ ಅವರಿಗೆ ಅನುಕೂಲವಾಗುತ್ತದೆಯೇ? ಈ ಕುರಿತು ಸರ್ಕಾರದ ಆರ್ಥಿಕ ಇಲಾಖೆಯಲ್ಲಿ, ಕೃಷಿ ಇಲಾಖೆಯಲ್ಲಿ ಒಂದು ಅಧ್ಯಯನ ವರದಿ ಇರಬೇಕು. ಮೂವತ್ತು ವರ್ಷಗಳ ಹಿಂದೆ ರೈತ ನಾಯಕ ಪ್ರೊ.ಎಂ.ಡಿ.ನಂಜುಂಡಸ್ವಾಮಿ ಅವರ ಜೊತೆಗೆ ಸಾಲ ಮನ್ನಾ ಕುರಿತು ನಾನು ಮಾತನಾಡಿದ್ದೆ. ಅವರು, ‘ರೈತರು ಸಾಲ ಮಾಡದಂಥ ಒಂದು ಸ್ಥಿತಿ ನಿರ್ಮಾಣವಾಗಬೇಕು’ ಎಂದಿದ್ದರು. ಇದನ್ನು ತೀರಾ ಸರಳವಾಗಿ ಹೇಳಬಹುದಾದರೆ, ‘ರೈತರು ಬೆಳೆದ ಬೆಳೆಗೆ ನ್ಯಾಯವಾದ ಬೆಲೆ ಸಿಗುವಂತೆ ಆಗಬೇಕು’ ಮತ್ತು ‘ಅವರು ತಾವು ಬೆಳೆದ ಬೆಳೆಯನ್ನು ಬೀದಿಗೆ ಎಸೆಯುವಂಥ ದಾರುಣ ಸ್ಥಿತಿ ಬರಬಾರದು.’</p>
			<p>ಈಗ ಸಾಲ ಮನ್ನಾ ಮಾಡಿಸಿಕೊಂಡ ರೈತರು ಬ್ಯಾಂಕಿಗೆ ಹೋಗಿ ಒಂದು ಲಕ್ಷ ಬಿಡಿ, ಒಂದು ಸಾವಿರ ರೂಪಾಯಿ ಸಾಲ ಪಡೆಯುವ ಸ್ಥಿತಿಯಲ್ಲಿ ಇರುವುದಿಲ್ಲ. ಬ್ಯಾಂಕಿನವರು ಅವರನ್ನು ಅಗೌರವದಿಂದ ಮತ್ತು ಅವಿಶ್ವಾಸದಿಂದ ಕಾಣುತ್ತಾರೆ. ತಮಗೆ ಸಾಲ ಬೇಕು ಎಂದರೆ ಅವರು ತಮ್ಮ ಹೊಲದ ಅಥವಾ ಗದ್ದೆಯ ಬದಲಿಗೆ ತಮ್ಮ ಮಗನ ಸಂಬಳದ ಪಟ್ಟಿಯನ್ನು, ಅಂಥ ಸಂಬಳ ತರುವ ಒಬ್ಬ ಮಗ ಅಥವಾ ಮಗಳು ಇದ್ದರೆ, ತೋರಿಸಬೇಕಾಗುತ್ತದೆ. ಇದಕ್ಕಿಂತ ದುರಂತ ಇನ್ನೇನು ಇರಲು ಸಾಧ್ಯ?</p>
			<p><strong>ಲೇಖಕರು ಮೂಲತಃ ಮುದ್ದೇಬಿಹಾಳದವರು, ಕನ್ನಡ ಎಂ.ಎ. ಪದವೀಧರರು. ಪ್ರಜಾವಾಣಿಯ ಕಾರ್ಯ ನಿರ್ವಾಹಕ ಸಂಪಾದಕರಾಗಿ ನಿವೃತ್ತರು. ನಾಲ್ಕನೇ ಆಯಾಮ (ಆರು ಸಂಪುಟಗಳು), ಹೆಜ್ಜೆ ಮೂಡಿಸಿದ ಹಾದಿ, ಚೌಕಟ್ಟಿನಾಚೆ, ಅವಲೋಕನ, ಆರಂಭ, ಪತ್ರಿಕಾ ಭಾಷೆ, ರಿಪೋರ್ಟಿಂಗ್ ಪ್ರಕಟಿತ ಕೃತಿಗಳು. ರಾಜ್ಯೋತ್ಸವ, ಮಾಧ್ಯಮ ಅಕಾಡೆಮಿ ಇತ್ಯಾದಿ ಪ್ರಶಸ್ತಿಗಳಿಗೆ ಭಾಜನರು.</strong></p>
		</div>
		<?php require_once(PHY_FLAT_URL . 'article-lists/samakalina.php'); ?>
	</div>
</div>

<div class="container-fluid">
	<div class="row align-items-top justify-content-center kannada">
		<div class="col-md-8 article">
			<p class="date english">2<sup>nd</sup> December 2017</p>
			<h1 class="title">ಮುಸ್ಲಿಂ ರಾಷ್ಟ್ರದಲ್ಲೊಂದು ಪ್ರಸಿದ್ಧ ಹಿಂದೂ ಗುಹಾಲಯ<h1>
			<h2 class="author">ಅಮರಜಾ ಹೆಗಡೆ</h2>
			<p class="description">ಶತಶತಮಾನಗಳಿಂದ ಮಳೆ ಗಾಳಿ ಬಿಸಿಲಿನ ಹೊಡೆತಕ್ಕೆ ಸಿಲುಕಿ ಉಂಟಾದ ಗುಹೆಯ ಒಳಗಿನ ನೀರ್ಗಲ್ಲುಗಳ ಹಾಗೂ ಗವಿಗಂಭಗಳ ನಿಸರ್ಗನಿರ್ಮಿತ ವೈವಿಧ್ಯಮಯ ಬೆಡಗಿನ ರಚನೆಗೆ ವಿಸ್ಮಯದಿಂದ ನಾವು ತಲೆಬಾಗಲೇಬೇಕಾಗುತ್ತದೆ.</p>
			<figure class="float-md-left maxw-300"><img class="img-fluid" src="<?=PUBLIC_URL?>images/201712/0068a.jpg" /></figure>
<p>ಮಲೇಷಿಯಾದ ರಾಜಧಾನಿ ಕೌಲಾಲಂಪೂರ್ ಗಗನಚುಂಬಿ ಕಟ್ಟಡಗಳ ನಗರ. ಪ್ರತಿಯೊಂದು ಕಟ್ಟಡವೂ ತನ್ನ ಆಕರ್ಷಕ ವಿನ್ಯಾಸ ಹಾಗೂ ವಾಸ್ತುಶೈಲಿಯಿಂದಾಗಿ ವಿಭಿನ್ನವಾಗಿ ನಿಲ್ಲುತ್ತದೆ. ನಮ್ಮ ಪ್ರವಾಸದಲ್ಲಿ ಇವನ್ನೆಲ್ಲ ನೋಡುತ್ತ, ಮಾನವತಂತ್ರಜ್ಞಾನದ ಕೌಶಲ್ಯಕ್ಕೆ ತಲೆದೂಗುತ್ತ ಕೌಲಾಲಂಪೂರಿ£À ಹೊರವಲಯವನ್ನು ತಲುಪಿದಾಗ ‘ಪ್ರಾಕೃತಿಕ ತಂತ್ರಜ್ಞಾನದೆದಿರು ಮಾನವ ಯಾವ ಲೆಕ್ಕ’ ಎಂದು ಸಡ್ಡು ಹೊಡೆಯುವಂತೆ ನಮ್ಮೆದುರಿಗೆ ಧುತ್ತನೆ ಎದುರಾಯಿತು, ಬೃಹದಾಕಾರದ ಸುಣ್ಣದ ಶಿಲಾಪರ್ವತ. ಸುಮಾರು 400 ಮಿಲಿಯನ್ ವರ್ಷಗಳಷ್ಟು ಹಳೆಯದಾದ ಸುಂದರ ನೈಸರ್ಗಿಕ ಗುಹೆಗಳನ್ನು ತನ್ನೊಡಲಲ್ಲಿ ಹೊಂದಿರುವ ಈ ಪರ್ವತ ಹಾಗೂ ಗುಹಾಸಮೂಹಕ್ಕೆ ಬಟು ಗುಹೆಗಳು (ಃಚಿಣu ಅಚಿves) ಎಂದು ಕರೆಯುತ್ತಾರೆ. ಪರ್ವತವನ್ನು ಬಳಸಿ ಹರಿಯುವ ಸಾಂಗೈ ಬಟು ನದಿಯಿಂದಾಗಿ ಇದಕ್ಕೆ ಈ ಹೆಸರು ಬಂದಿದೆ. ಶತಶತಮಾನಗಳಿಂದ ಮಳೆ ಗಾಳಿ ಬಿಸಿಲಿನ ಹೊಡೆತಕ್ಕೆ ಸಿಲುಕಿ ಉಂಟಾದ ಗುಹೆಯ ಒಳಗಿನ ನೀರ್ಗ ಲ್ಲುಗಳ ಹಾಗೂ ಗವಿಗಂಭಗಳ ನಿಸರ್ಗನಿ ರ್ಮಿತ ವೈವಿಧ್ಯಮಯ ಬೆಡಗಿನ ರಚನೆಗೆ ವಿಸ್ಮಯದಿಂದ ನಾವು ತಲೆಬಾಗಲೇ ಬೇಕಾಗುತ್ತದೆ. ಉತ್ತರ ಕರ್ನಾಟಕದ ಪ್ರಸಿದ್ಧ ಕ್ಷೇತ್ರಗಳಾದ ಉಳವಿ, ಯಾಣದಲ್ಲಿಯ ಗುಹೆಗಳ ನೆನಪನ್ನು ಇವು ತರಿಸಿದರೂ ಅವಕ್ಕಿಂತ ಈ ಗುಹಾಸಮೂಹವು ಎತ್ತರವೂ ಭವ್ಯವೂ ಆಗಿದೆ.</p>
<p>ಇಸ್ಲಾಂ ಪ್ರಧಾನ ಧರ್ಮವಾಗಿರುವ ಮಲೇಷಿಯಾದ ಈ ಬಟುಗುಹೆಗಳು ಹಿಂದೂ ದೇಗುಲ ಸಮುಚ್ಛಯವೇ ಆಗಿರುವುದು ನಮಗೆ ಆಶ್ಚರ್ಯವನ್ನುಂಟುಮಾಡಿತು. ಪರ್ವತದಲ್ಲಿ ಬಚ್ಚಿಟ್ಟುಕೊಂಡಿದ್ದ ಈ ಗುಹೆಗಳು 1870ರ ದಶಕದಲ್ಲಿ ಸಾರ್ವಜನಿಕವಾಗಿ ಬೆಳಕಿಗೆ ಬಂದವು. 1890ರಲ್ಲಿ ತಂಬೂಸಾಮಿ ಪಿಳ್ಳೈ ಎಂಬ ಭಾರತ ಮೂಲದ ಮಲೇಷಿಯಾದ ವ್ಯಾಪಾರಿಯು ಇಲ್ಲಿಯ ಮುಖ್ಯ ಗುಹೆಯಲ್ಲಿ ಷಣ್ಮುಖನ ಮೂರ್ತಿಯನ್ನು ಸ್ಥಾಪಿಸಿದನು. ಅಲ್ಲಿಂದೀಚೆಗೆ ಈ ಗುಹಾಲಯವು ವಿದೇಶಗ ಳಲ್ಲಿರುವ ಬಹಳ ಪ್ರಸಿದ್ಧ ಹಿಂದೂ ದೇಗುಲಗಳಲ್ಲೊಂದಾಗಿದೆ; ಪ್ರವಾಸಿಗರ ಅಚ್ಚುಮೆಚ್ಚಿನ ತಾಣವೆನಿಸಿದೆ.</p>
<p>ಬೆಟ್ಟದ ತಟದಲ್ಲಿ ಮಾರಿಯಮ್ಮನ ದೇಗುಲವಿದ್ದು, ಆ ದೇವಿಯ ದರ್ಶನವನ್ನು ಪಡೆದು ಮುಖ್ಯ ಗುಹಾಲಯಕ್ಕಾಗಿ ಬೆಟ್ಟವನ್ನೇರಲು ಉಪಕ್ರಮಿಸಿದೆವು. 272 ಮೆಟ್ಟಿಲುಗಳನ್ನೇರಿದಾಗ ಗುಹಾಲಯದ ಪ್ರವೇಶದ್ವಾರವು ಸಿಗುತ್ತದೆ. ಒಳ ಹೊಕ್ಕರೆ ವಿಶಾಲ ವಾದ ಪ್ರಾಂಗಣ ಹಾಗೂ ಸುಮಾರು 120 ಮೀಟರ್ ಎತ್ತರದ ಗುಹೆಯ ಭವ್ಯನೋಟಕ್ಕೆ ಮೂಕವಿಸ್ಮಿತರಾಗಿ ನಿಲ್ಲುವಂತಾಗುತ್ತದೆ. ಗುಹಾಲಯದ ಮೊದಲಿಗೆ ಒಂದು ಗುಡಿಯಿದ್ದು ಅಲ್ಲಿ ಸ್ಕಂದನ ಶೂಲಾಯುಧವನ್ನಿಟ್ಟಿದ್ದು ಅದಕ್ಕೆ ಪೂಜೆ ಸಲ್ಲುತ್ತದೆ. ಅಲ್ಲಿಂದ ಸ್ವಲ್ಪ ಮುಂದೆ ಹೋಗಿ ಪುನಃ 16 ಮೆಟ್ಟಿಲುಗಳನ್ನೇರಿ ಮುಂದುವರೆದರೆ ಕಂಡುಬರುವುದೇ ಬಹಳ ಪ್ರಸಿದ್ಧವಾದ ಮುರುಗನ ದೇಗುಲ. 4 ಅಡಿ ಎತ್ತರದ ಶ್ರೀವಲ್ಲಿ-ದೈವಾನಿಯರೆಂಬ ಪತ್ನಿಯರೊಡಗೂಡಿ ನಿಂತ ಮುರುಗನ ನಯನಮನೋಹರ ಮೂರ್ತಿಯನ್ನು ಅಲ್ಲಿ ಪ್ರತಿμÁ್ಠಪಿಸಲಾಗಿದೆ. ನಾವು ಅಲ್ಲಿಗೆ ಹೋದಾಗ ಪೂಜಾಕಾರ್ಯವು ನಡೆಯುತ್ತಿದ್ದು ಅದರ ಜೊತೆಗೆ ಕಲಾವಿದರು ನಾದಸ್ವರದಲಿ ್ಲ ಶಾಸ್ತ್ರೀಯ ಸಂಗೀತವನ್ನು ನುಡಿಸುತ್ತಿದ್ದು, ಪಕ್ಕಾ ಭಾರತೀಯ ಪರಿಸರವೇ ಅಲ್ಲಿ ಮೈದಾಳಿತ್ತು.</p>
<figure class="float-md-right maxw-300"><img class="img-fluid" src="<?=PUBLIC_URL?>images/201712/0069a.jpg" /></figure>
<p>ಇಲ್ಲಿ ತಮಿಳರ ‘ತೈಪೂಸಂ’ ಎಂಬ ಹಬ್ಬವನ್ನು ಅತಿ ವಿಜೃಂಭಣೆಯಿಂದ ಸಾಂಪ್ರ ದಾಯಿಕ ಕ್ರಮದಲ್ಲಿ 1892ರಿಂದಲೂ ಆಚರಿಸಿ ಕೊಂಡು ಬರಲಾಗುತ್ತಿದೆ. ದೇವತಾಪೂಜೆ, ಮೆರವಣಿಗೆಗಳು, ಭಕ್ತಾದಿಗಳ ಹರಕೆ ಪೂರೈಸುವ ಕಾರ್ಯಕ್ರಮಗಳು ಮುಂತಾದ ವೆಲ್ಲ ಅತ್ಯಂತ ಶಾಸ್ತ್ರೋಕ್ತವಾಗಿ ನಡೆಯುತ್ತವೆ. ಜನವರಿ ಕೊನೆಯವಾರ ಅಥವಾ ಫೆಬ್ರುವರಿ ಮೊದಲ ವಾರದಲ್ಲಿ ನಡೆಯುವ ಈ ಉತ್ಸವಕ್ಕೆ ಮಲೇಷಿಯಾದ ಹಿಂದೂಗಳಷ್ಟೇ ಅಲ್ಲದೆ ಭಾರತ, ಸಿಂಗಪೂರ್, ಆಸ್ಟ್ರೇಲಿಯಾ ಮುಂತಾದ ದೇಶಗಳಿಂದಲೂ ಭಕ್ತರು ಆಗಮಿಸುತ್ತಾರೆ. ಆ ಸಮಯದಲ್ಲಿ ಸುಮಾರು 1.5 ಮಿಲಿಯನ್ ಜನಸಾಗರವು ಸೇರುವ ಈ ಹಬ್ಬವು ವಿಶ್ವಪ್ರಸಿದ್ಧವೆನಿಸಿದೆ.</p>
<p>ಈ ಶಿಲಾಪರ್ವತದ ಬುಡದಲ್ಲಿ ಮೂರು ಗುಹೆಗಳಿದ್ದು ಅವನ್ನು ವಲ್ಲುವಾರ್ ಕೊಟ್ಟಮ್, ಆರ್ಟ್ ಗ್ಯಾಲರಿ ಹಾಗೂ ರಾಮಾಯಣ ಗುಹೆಗಳೆಂದು ಕರೆಯಲಾಗುತ್ತದೆ. ವಲ್ಲುವಾರ್ ಕೊಟ್ಟಮ್‍ನಲ್ಲಿ ಪ್ರಸಿದ್ಧ ತಮಿಳು ಕವಿಗಳು ಹಾಗೂ ಅವರ ಕೃತಿಗಳನ್ನು ಪರಿಚಯಿಸಲಾಗಿದೆ. ರಾಮಾಯಣ ಗುಹೆಯಲ್ಲಿ ರಾಮಚರಿತ್ರೆಯನ್ನು ಮ್ಯೂರಲ್ ಹಾಗೂ ಬಣ್ಣದಲ್ಲಿ ಚಿತ್ರಿಸಲಾಗಿದೆ. ಈ ಗುಹೆಯ ಹೊರಭಾಗದಲ್ಲಿ ಆಂಜನೇಯನ 50 ಅಡಿ ಎತ್ತರದ ವಿಗ್ರಹವಿದೆ.</p>
<figure class="float-md-left maxw-300"><img class="img-fluid" src="<?=PUBLIC_URL?>images/201712/0069b.jpg" /></figure>
<p>ಇಲ್ಲಿಯ ಮತ್ತೊಂದು ವಿಶೇಷವೆಂದರೆ ಬೆಟ್ಟದ ಬುಡದಲ್ಲಿ ನಿರ್ಮಿಸಲಾಗಿರುವ 140 ಅಡಿ ಎತ್ತರದ ಬಂಗಾರದ ಬಣ್ಣದ ಮುರುಗನ ಮೂರ್ತಿ. 2006ರಲ್ಲಿ ಪ್ರತಿμÁ್ಠಪಿಸಲ್ಪಟ್ಟ ಈ ಮೂರ್ತಿ ಜಗತ್ತಿನಲ್ಲಿಯೇ ಅತಿ ಎತ್ತರದ ಮುರುಗನ ಮೂರ್ತಿಯಾಗಿದ್ದು ಬಹುದೂರದಿಂದಲೇ ಪ್ರವಾಸಿಗರ ಗಮನ ಸೆಳೆಯುವಂತಿದ್ದು ಆ ಇಡೀ ಪರಿಸರಕ್ಕೆ ಕಳಶಪ್ರಾಯವಾಗಿ ಕಂಗೊಳಿಸುತ್ತಿದೆ.</p>
<p>ಗುಹಾಲಯದ ಹೊರಭಾಗಕ್ಕೆ ಬಂದು ಮೇಲಿನಿಂದ ನೋಡಿದಾಗ, ಆ ಇಡೀ ನಗರ ಹಾಗೂ ನಗರವನ್ನು ಬಳಸಿ ನಿಂತ ಹಸಿರು ವನಸಿರಿಯ ದೃಶ್ಯ ಚಿತ್ತಾಪಹಾರಕ! ಪರ್ವತಾರೋಹಣ, ರಾಕ್ ಕ್ಲೈಂಬಿಂಗ್‍ನಂತಹ ಸಾಹಸ ಚಟುವಟಿಕೆಗಳೂ ಕೂಡ ಇಲ್ಲಿ ನಡೆಯುತ್ತಿರುತ್ತವೆ.</p>
<figure class="float-md-right maxw-300"><img class="img-fluid" src="<?=PUBLIC_URL?>images/201712/0069c.jpg" /></figure>
<p>ಈ ಸ್ಥಳದಲ್ಲಿ ಮಂಗಗಳ ಹಾವಳಿ ವಿಪರೀತ! ಪ್ರವಾಸಿಗರು ಮೆಟ್ಟಿಲುಗಳನ್ನೇರುವ ಕಸರತ್ತಿನೊಂದಿಗೆ ಮಂಗಗಳನ್ನೆದುರಿಸುವ ಸಾಹಸವನ್ನು ಮಾಡುತ್ತ ಸಾಗಬೇಕಾಗುತ್ತದೆ. ಸ್ವಲ್ಪ ಲಕ್ಷ್ಯ ತಪ್ಪಿದರೂ ನಮ್ಮ ಕೈಯಲ್ಲಿರುವ ಬ್ಯಾಗು, ಕ್ಯಾಮರಾ ಇತ್ಯಾದಿಗಳು ಮಂಗಮಾಯ!</p>
<p>ಪ್ರವಾಸೋದ್ಯಮವು ಮಲೇಷಿಯಾದ ಬಹುಮುಖ್ಯ ಆದಾಯಮೂಲ. ಅದು ಸ್ವಚ್ಛ, ಸುಂದರ ದೇಶವೆಂಬುದನ್ನು ಅಲ್ಲಿದ್ದ ಮೂರು ದಿನಗಳ ನಮ್ಮ ಸುತ್ತಾಟ ತಿಳಿಸಿಕೊಟ್ಟಿತ್ತು. ಬಟು ಗುಹೆಯೊಳಗಿನ ಮುರುಗನ್ ದೇವಸ್ಥಾನದ ಅಕ್ಕಪಕ್ಕದಲ್ಲಿ ಕಂಡುಬಂದ ನಿರ್ವಹಣೆಯ ಕೊರತೆ ಮಾತ್ರ ನಮ್ಮನ್ನು ಖೇದಕ್ಕೀಡುಮಾಡಿತು. ನೀರಿನ, ದೀಪದೆಣ್ಣೆಗಳ ಖಾಲಿಬಾಟಲಿಗಳ ರಾಶಿಯೇ ಅಲ್ಲಿ ಒಂದೆಡೆ ಹರಡಿಕೊಂಡಿತ್ತು. ಪ್ರವಾಸಿಗರಿಗೆ ಆಕರ್ಷಣೀಯವಾದ ಈ ಸ್ಥಳವು ಕೌಲಾಲಂಪೂರಿನಿಂದ 13 ಕಿ.ಮಿ. ದೂರವಿದ್ದು ಇಲ್ಲಿಗೆ ಬರಲು ರೈಲು, ಬಸ್ಸು ಹಾಗೂ ಕ್ಯಾಬ್‍ಗಳ ವ್ಯವಸ್ಥೆಯಿದೆ.</p>

			</div>
			<?php require_once(PHY_FLAT_URL . 'article-lists/others.php'); ?>
	</div>
</div>

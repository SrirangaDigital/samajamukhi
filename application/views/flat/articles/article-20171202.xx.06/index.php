<div class="container-fluid">
	<div class="row align-items-top justify-content-center kannada">
		<div class="col-md-8 article">
			<p class="date english">2<sup>nd</sup> December 2017</p>
			<h1 class="title">ಕಡಿಮೆ ಹಣದುಬ್ಬರಕ್ಕೆ ಒಗ್ಗುವ ಸಮಯದಲ್ಲಿ...<br /><small>ರಘುರಾಮ್ ರಾಜನ್ ಅವರ ‘ಐ ಡು ವಾಟ್ ಐ ಡು’ ಪುಸ್ತಕದ ಆಯ್ದ ಭಾಗಗಳು</small></h1>
			<figure class="float-md-left maxw-600"><img class="img-fluid" src="<?=PUBLIC_URL?>images/201712/0026a.jpg" /></figure>
			<p>ಹೆಚ್ಚು ಹಣದುಬ್ಬರಕ್ಕೆ ಒಗ್ಗಿಕೊಂಡಿರುವ ಅರ್ಥ ವ್ಯವಸ್ಥೆಯೊಂದು ಕಡಿಮೆ ಹಣದುಬ್ಬರಕ್ಕೆ ಒಳಪಡುವ ಅವಧಿ ಅಷ್ಟು ಸುಗಮವಲ್ಲ. ಹಲವಾರು ವರ್ಷಗಳಿಂದ 8ರಿಂದ 10ರಷ್ಟು ಹಣದುಬ್ಬರಕ್ಕೆ ಒಗ್ಗಿದ್ದ ಜನಸಾಮಾನ್ಯರ ಅಪೇಕ್ಷೆಗಳು ತಕ್ಷಣಕ್ಕೆ ಕಡಿಮೆ ಹಣದುಬ್ಬರವನ್ನು ಒಪ್ಪುವುದಿಲ್ಲ. ಇದರ ಜೊತೆಗೆ ಬಡ್ಡಿ ದರದ ಕುರಿತಾಗಿನ ಅವರ ಅಪೇಕ್ಷೆಗಳು ಕೂಡ ಸುಲಭವಾಗಿ ಕಡಿಮೆಯಾಗಲಾರವು. ಜನಸಾಮಾನ್ಯರ ಒಟ್ಟು ಉಳಿತಾಯಕ್ಕೆ ಹೋಲಿಸಿದರೆ ಅವರ ಹಣಕಾಸು ಉಳಿತಾಯದ ಪ್ರಮಾಣ ಹೆಚ್ಚಿದೆ. ಆದರೆ ಇದು ಒಟ್ಟು ಜಿಡಿಪಿಯ ಅಂಶವಾಗಿ ಇನ್ನೂ ಗಣನೀಯವಾಗಿಲ್ಲ. ಬಡ್ಡಿ ದರವನ್ನು ನಿರ್ಧಾರ ಮಾಡುವ ಮಾರುಕಟ್ಟೆಯಲ್ಲಿನ ಕೆಲವು ತಾಕಲಾಟಗಳು ಸಹ ಸಹಕಾರಿಯಾಗಿಲ್ಲ. ಬಡ್ಡಿದರದ ಕುರಿತಾಗಿ ಆರ್‍ಬಿಐ ನೀತಿ ಇಳಿಮುಖವಾಗಿದ್ದರೂ, ಸರ್ಕಾರಗಳು ಸಣ್ಣ ಉಳಿತಾಯಗಳ ಮೇಲೆ ನೀಡುವ ಬಡ್ಡಿದರಗಳು ಬ್ಯಾಂಕ್ ಬಡ್ಡಿ ದರಗಳಿಗಿಂತ ಹೆಚ್ಚಿರುವುದರ ಜೊತೆಗೆ ತೆರಿಗೆರಹಿತ ಬಾಂಡ್‍ಗಳ ಮೇಲಿನ ಬಡ್ಡಿದರಗಳೂ ಹೆಚ್ಚಿವೆ. ಇತ್ತೀಚೆಗೆ ಸರ್ಕಾರವು ಸಣ್ಣ ಉಳಿತಾಯಗಳಿಗೆ ನೀಡುವ ಬಡ್ಡಿದರವನ್ನು ಸರ್ಕಾರಿ ಬಾಂಡ್‍ಗಳ ಮೇಲಿನ ಬಡ್ಡಿದರಕ್ಕೆ ಜೋಡಿಸಿರುವುದು ನನಗೆ ಖುಶಿಯ ವಿಷಯ.  ಆದರೆ ಈ ದರಗಳು ಬ್ಯಾಂಕುಗಳು ತಮ್ಮ ಡೆಪಾಸಿಟ್‍ಗಳ ಮೇಲಿನ ಬಡ್ಡಿದರ ಕಡಿಮೆ ಮಾಡಲಾರದ ರೀತಿಯಲ್ಲಿ ಮೇಲ್ಪದರವೊಂದನ್ನು ಕಟ್ಟದಿರುವಂತೆ ನೋಡಿಕೊಳ್ಳಬೇಕಾಗುತ್ತದೆ. ಒಟ್ಟಾರೆ ಹೇಳುವುದಾದರೆ, ಸಾಲಗಳ ಮೇಲಿನ ಬ್ಯಾಂಕ್ ಬಡ್ಡಿದರಗಳು ಇಳಿಯುತ್ತಿವೆಯಾದರೂ ಆರ್‍ಬಿಐ ಸಾಲನೀತಿಯ ಮಟ್ಟಕ್ಕೆ ಇಳಿದಿಲ್ಲವೆನ್ನುವುದು ಸ್ಪಷ್ಟವಾಗುತ್ತದೆ.</p>
			<p>ಇಂತಹ ಸಂದರ್ಭದಲ್ಲಿ ಆರ್‍ಬಿಐ ತನ್ನ ಸಾಲ ನೀತಿಯನ್ನೇ ಬದಲಿಸುವುದು ತಪ್ಪು ನಿರ್ಧಾರ. ಯಾವಾಗ ಆರ್ಥಿಕ ನೀತಿಯಿಂದ ನಮಗೆ ನೋವುಂಟಾಗುತ್ತದೆಯೋ ಆಗ ಚತುರ ಅರ್ಥಶಾಸ್ತ್ರಜ್ಞರು ಕೆಲವು ವೇದನಾ ರಹಿತ ಮತ್ತು ಅಸಾಂಪ್ರದಾಯಿಕ ಹಾದಿಗಳನ್ನು ತೋರುತ್ತಾರೆ. ಇಂತಹ ಸಮಸ್ಯೆಗಳು ಕೇವಲ ಉದಯೋನ್ಮುಖ ಮಾರುಕಟ್ಟೆಗಳಿಗೆ ಸೀಮಿತವಾಗಿಲ್ಲ. ಆದರೆ ಈ ಉದಯೋನ್ಮುಖ ಮಾರುಕಟ್ಟೆಗಳು ತಮ್ಮ ಸಮಸ್ಯೆಗಳು ವಿಭಿನ್ನ ಹಾಗೂ ಅರ್ಥಶಾಸ್ತ್ರದ ಸೂತ್ರಗಳಿಂದ ಹೊರತೆಂದು ಭಾವಿಸುವುದರಿಂದ ಸಮಸ್ಯೆಗಳು ಉಲ್ಬಣವಾಗುತ್ತವೆ. ‘ಖ್ಯಾತ ಅರ್ಥಶಾಸ್ತ್ರಜ್ಞ’ ಆರ್.ಕೆ.ಲಕ್ಷಣ್ ಅವರು 1997ರಲ್ಲಿ ಬರೆದ ವ್ಯಂಗ್ಯ ಚಿತ್ರಗಳ ಪುಸ್ತಕವೊಂದರ ಪುಟಗಳನ್ನು ತಿರುವಿ ಹಾಕುವಾಗ, ಅದರಲ್ಲಿ ಆರ್‍ಬಿಐ ಶೇಕಡಾ ಒಂದರಷ್ಟು ಬಡ್ಡಿದರ ಇಳಿಸಿ ಪ್ರತಿಯೊಂದು ಸಮಸ್ಯೆಗೂ ಪರಿಹಾರ ನೀಡಬಹುದೆಂಬ ಉಪಾಯ ಕಂಡು ನಾನು ಚಕಿತನಾದೆ! ಅಂದಿನಂತೆಯೇ ಇಂದೂ ಆರ್‍ಬಿಐ ನೀತಿಯ ಮೇಲಿನ ಧೋರಣೆ ಬದಲಾಗಿಲ್ಲ. ಈ ಬಗ್ಗೆ ವಾದಗಳು ಬದಲಾಗಿರಬಹುದು ಆದರೆ ಚತುರೋಪಾಯಗಳು ಬದಲಾಗಿಲ್ಲ.</p>
			<p>ಕಳೆದ ಕೆಲವು ದಶಕಗಳ ಕಾಲ ಮ್ಯಾಕ್ರೋ ಆರ್ಥಿಕ ನೀತಿ ಅಭ್ಯಾಸ ಮಾಡಿದ ಮೇಲೆ ನನಗೆ ಚತುರ ಮತ್ತು ವಿನೂತನ ಉಪಾಯಗಳಿಂದ ಎಲ್ಲಾ ಸಮಸ್ಯೆಗಳಿಗೂ ಪರಿಹಾರ ಕಂಡು ಹಿಡಿಯಬಹುದು ಎಂದು ಹೇಳುವ ಅರ್ಥಶಾಸ್ತ್ರಜ್ಞರ ಬಗ್ಗೆ ಜಾಗರೂಕರಾಗಿರಬೇಕೆಂದು ಅನ್ನಿಸುತ್ತದೆ. ಅರ್ಜೆಂಟೀನಾ, ಬ್ರೆಜಿಲ್ ಹಾಗೂ ವೆನೆಜುಯೇಲಾ ರಾಷ್ಟ್ರಗಳು ಇದೇ ತೆರನಾದ ಚತುರ ಮತ್ತು ವಿನೂತನ ಉಪಾಯಗಳನ್ನು ಪ್ರಯೋಗಿಸಿ ಮನ ಕುಗ್ಗುವ ಸಾಂಪ್ರದಾಯಿಕ ಪರಿಣಾಮಗಳನ್ನು ಕಂಡಿವೆ. ಆರ್‍ಬಿಐನ ಈ ಮ್ಯಾಕ್ರೋ ಸಾಲ ನೀತಿಯ ಬದಲಾವಣೆಗಳು ಅಮಾಯಕ ಬಡವರು ತಡೆದುಕೊಳ್ಳಲಾರದ ಮ್ಯಾಕ್ರೋ ಅಪಾಯಗಳನ್ನು ತಂದೊಡ್ಡುತ್ತವೆ. ಇವುಗಳ ಬದಲಿಗೆ ಮ್ಯಾಕ್ರೋ ಆರ್ಥಿಕ ನೀತಿಯಲ್ಲಿನ ವಾಣಿಜ್ಯ ಮತ್ತು ಬ್ಯಾಂಕಿಂಗ್ ಕ್ಷೇತ್ರಗಳ ಪರಿಸರ ಬದಲಿಸುವಂತಹ ಚತುರ ಹಾಗೂ ವಿನೂತನ ಉಪಾಯಗಳನ್ನು ಪ್ರಯೋಗಿಸುವುದು ಉತ್ತಮ. ಈ ಪ್ರಯೋಗದಲ್ಲಿ ತಪ್ಪಾದರೂ ಕಡಿಮೆ ಅಪಾಯವಿರುತ್ತದೆ. ಜೊತೆಗೆ, ವಿನೂತನ ಪ್ರಯೋಗಗಳು ಹಳೆಯ ಸಮಸ್ಯೆಗಳ ಪರಿಹಾರಕ್ಕೆ ಹೊಸ ಹಾದಿಯ ಸುಳಿವು ನೀಡಬಹುದು. ನಿರ್ದಿಷ್ಟವಾಗಿ ಇದೇ ದಿಕ್ಕಿನಲ್ಲಿ ಆರ್‍ಬಿಐ ಸಾಗಿದೆ. ಹೊಸ ಬ್ಯಾಂಕ್ ಲೈಸೆನ್ಸ್ ನೀಡುವಲ್ಲಿನ ಉದಾರತೆ, ಹಣಕಾಸಿನ ವಿಚಾರದ ಒಳಗೊಳ್ಳುವಿಕೆ, ಹಣ ವಿನಿಮಯ ತಂತ್ರಜ್ಞಾನ ಹಾಗೂ ಸಂಸ್ಥೆಗಳನ್ನು ಸ್ಥಾಪಿಸುವ ವಿಚಾರದಲ್ಲಿನ ಕ್ರಿಯಾಶೀಲತೆ ಮೂಲಕ ಅಭಿವೃದ್ಧಿಯ ಗತಿ ಹೆಚ್ಚಿಸುವ ದಾರಿ ಹಿಡಿದಿದೆ.</p>
			<p>ನಾನು ಮೊದಲೇ ಹೇಳಿದಂತೆ ಇದು ‘ಎಲ್ಲವನ್ನೂ ಬಿಚ್ಚಿಡುವ’ ಪುಸ್ತಕವೇನಲ್ಲ. ಆದರೂ ಈ ಪೀಠಿಕೆಯನ್ನು ಮುಕ್ತಾಯ ಗೊಳಿಸುವ ಮೊದಲು ನನ್ನನ್ನು ಹಲವಾರು ಸಲ ಪ್ರಶ್ನೆ ಮಾಡಲಾಗಿರುವ ಒಂದು ವಿಷಯ ಹೇಳಲೇಬೇಕು. ನಾನು ಆರ್‍ಬಿಐ ಗವರ್ನರ್ ಹುದ್ದೆಯಿಂದ ಹೊರಬಂದ ನಂತರದ ಕಡ್ಡಾಯ ಮೌನವ್ರತ ಮುಗಿಯುವವರೆಗೂ ಇದನ್ನು ಮುಂದೂಡಿದ್ದೆ. ಅದು ನವಂಬರ್ 2016ರಲ್ಲಿ ಘೋಷಿತವಾದ ಡಿಮಾನಿಟೈಸೇಷನ್ ಅಥವಾ ನಗದು ಅಮಾನ್ಯೀಕರಣದ ಸಂಗತಿ. ಸಂಸದೀಯ ಸಮಿತಿಗಳು ಕೂಡ ನನ್ನನ್ನು ಕೇಳಿರುವ ಪ್ರಶ್ನೆಗಳಲ್ಲಿ ನಗದು ಅಮಾನ್ಯೀಕರಣದ ಬಗ್ಗೆ ನನಗೆ ಯಾವಾಗ ಮೊದಲು ತಿಳಿಯಿತು ಮತ್ತು ಇದರ ಬಗ್ಗೆ ನನ್ನ ಅಭಿಪ್ರಾಯವೇನು ಎಂಬವು ಮುಖ್ಯವಾದವು. ಪತ್ರಿಕೆಗಳು ಮೊದಲು ನಾನು ನಗದು ಅಮಾನ್ಯೀಕರಣದ ವಿರುದ್ಧವಿದ್ದೆನೆಂದೂ ಮತ್ತು ಇತ್ತೀಚೆನ ವರದಿಗಳಂತೆ ಇದನ್ನು ಒಪ್ಪಿಕೊಂಡಿದ್ದೆನೆಂದೂ ಹೇಳಿವೆ.</p>
			<figure class="float-md-right maxw-300"><img class="img-fluid" src="<?=PUBLIC_URL?>images/201712/0026b.jpg" /></figure>
			<p>ಈ ನಗದು ಅಮಾನ್ಯೀಕರಣದ ಬಗ್ಗೆ ನನ್ನ ಏಕಮಾತ್ರ ಸಾರ್ವಜನಿಕ ಹೇಳಿಕೆಯನ್ನು ಆಗಸ್ಟ್ 2014ರಲ್ಲಿನ ಲಲಿತ್ ದೋಶಿ ಸ್ಮಾರಕ ಉಪನ್ಯಾಸದಲ್ಲಿ ನಾನು ಪ್ರಶ್ನೆಯೊಂದಕ್ಕೆ ಉತ್ತರಿಸುತ್ತಾ ನೀಡಿದ್ದೆ. ಅದನ್ನು ‘ಹಿಂದೂಸ್ತಾನ್ ಟೈಮ್ಸ್’ ಈ ಕೆಳಕಂಡಂತೆ ವರದಿ ಮಾಡಿತ್ತು:</p>
			<p>ಇದೇ ಆಗಸ್ಟ್‌‍ನಲ್ಲಿ ವಾರ್ಷಿಕ ಲಲಿತ್ ದೋಶಿ ಸ್ಮಾರಕ ಉಪನ್ಯಾಸ ನೀಡುತ್ತಾ, “ಹಳೆಯ ನೋಟುಗಳನ್ನು ಅಮಾನ್ಯೀಕರಣ ಮಾಡಿ ಹೊಸ ನೋಟುಗಳನ್ನು ಚಾಲನೆಗೆ ತರುವ ಬಗ್ಗೆ ನೀವು ಕೇಳುತ್ತಿದ್ದೀರೆಂದು ಭಾವಿಸುತ್ತೇನೆ. ಈ ಮೊದಲುಕಪ್ಪುಹಣದಚಲಾ ವಣೆತಡೆಯಲು ನಗದು ಅಮಾನ್ಯೀಕರಣ ಒಂದು ವಿಧಾನವೆಂದು ತಿಳಿಯಲಾಗಿತ್ತು. ತಮ್ಮ ತಿಜೋರಿಗಳಲ್ಲಿ ಹತ್ತಾರು ಕೋಟಿ ನಗದು ಇಟ್ಟವರು ಈಗ ಏನು ಮಾಡುವುದು ಹಾಗೂ ಈ ನಗದನ್ನು ಹೇಗೆ ಸಮರ್ಥಿಸಿಕೊಳ್ಳುವುದು ಎಂದು ಭಯ ಪಡುತ್ತಾರೆಂದು ಊಹಿಸಲಾಗಿತ್ತು. ಅದರೆ ಬುದ್ಧಿವಂತರು ಹೇಗಾದರೂ ಮಾಡಿ ಚಾಪೆಯ ಕೆಳಗೆ ನುಸುಳುತ್ತಾರೆಂದು ನನ್ನ ಅಭಿಪ್ರಾಯ”ಎಂದು ರಾಜನ್‍ರವರು ಹೇಳಿದರು.</p>
			<p>“ಕಪ್ಪುಹಣ ಉಳ್ಳವರು ಯಾವುದಾದರೂ ರೀತಿಯಲ್ಲಿ ತಮ್ಮ ಹಣವನ್ನು ಸಣ್ಣಸಣ್ಣ ಮೊತ್ತಗಳಲ್ಲಿ ಹೂಡಿಕೆ ಮಾಡುವುದನ್ನು ಕಲಿಯುತ್ತಾರೆ. ಈ ರೀತಿಯಲ್ಲಿಕಪ್ಪುಹಣವನ್ನು ಹೂಡಿಕೆ ಮಾಡುವುದನ್ನು ಕಲಿಯದವರು ತಮ್ಮ ಹಣವನ್ನು ದೇವಸ್ಥಾನಗಳ ಹುಂಡಿಗಳಲ್ಲಿ ಹಾಕಿ ಬರುತ್ತಾರೆ. ನಗದು ಅಮಾನ್ಯೀಕರಣದಿಂದ ತಪ್ಪಿಸಿಕೊಳ್ಳಲು ಉಪಾಯಗಳಿರುತ್ತವೆ. ಕಪ್ಪು ಹಣವನ್ನು ಬೇರು ಸಮೇತ ಕಿತ್ತು ಹಾಕುವುದು ಅಷ್ಟು ಸುಲಭವಲ್ಲ”.</p>
			<p>“ಕಪ್ಪು ಹಣದ ದೊಡ್ಡ ಭಾಗವೊಂದು ಚಿನ್ನದ ರೂಪದಲ್ಲಿರು ವುದರಿಂದ ಅದನ್ನು ಹಿಡಿಯುವುದು ಕಷ್ಟ. ಆದ್ದರಿಂದ ತಾವು ಕಪ್ಪು ಹಣ ಹುಟ್ಟುವ ಹಾಗೂ ಹೂಡಿಕೆಯಾಗುವುದನ್ನು ತಡೆಯಲು ಉತ್ತೇಜನ ನೀಡಬಯಸುತ್ತೇನೆ. ತೆರಿಗೆ ಕಟ್ಟುವುದನ್ನು ಪ್ರೋತ್ಸಾಹಿಸಲು ಸಾಕಷ್ಟು ಉತ್ತೇಜನಗಳಿದ್ದು, ದೇಶದ ಸದ್ಯದ ತೆರಿಗೆ ದರವು ಬಹುತೇಕ ಸೂಕ್ತವಾಗಿದೆ” ಎಂದು ರಾಜನ್ ಹೇಳಿದರು.</p>
			<p>ಈ ರೀತಿಯಲ್ಲಿ, ಸಂಸತ್ ಭವನದ ಒಳಗೂ ಸೇರಿದಂತೆ ನಗದು ಅಮಾನ್ಯೀಕರಣದ ಬಗ್ಗೆ ನನ್ನ ನಿಲುವಿನ ಬಗ್ಗೆ ಹಲವಾರು ವರದಿ ಗಳಿರುವುದರಿಂದ ನನ್ನ ಸ್ಪಷ್ಟೀಕರಣ ನೀಡ ಬಯಸುತ್ತೇನೆ. ಫೆಬ್ರವರಿ 2016ರಲ್ಲಿ ಸರ್ಕಾರವು ನಗದು ಅಮಾನ್ಯೀಕರಣದ ಬಗ್ಗೆ ನನ್ನ ಅಭಿಪ್ರಾಯ ಕೇಳಿತ್ತು. ಅದನ್ನು ನಾನು ಮೌಖಿಕವಾಗಿ ನೀಡಿದ್ದೆ. ದೀರ್ಘಕಾಲದಲ್ಲಿ ಉತ್ತಮ ಪರಿಣಾಮಗಳ ಸಾಧ್ಯತೆಯಿದ್ದರೂ ಅಲ್ಪಕಾಲದ ಆರ್ಥಿಕ ತೊಂದರೆಗಳು ನೋಟು ಅಮಾನ್ಯೀಕರಣದ ಪರವಾಗಿರಲಿಲ್ಲ. ಮೇಲಾಗಿ ಈ ಉದ್ದೇಶದಗುರಿ ಮುಟ್ಟಲು ಇನ್ನೂ ಉತ್ತಮ ಸಾಧನಗಳಿದ್ದವು. ಹೀಗೆ ನನ್ನ ಅಭಿಪ್ರಾಯವನ್ನು ಅತ್ಯಂತ ಸ್ಪಷ್ಟವಾಗಿ ನಾನು ಸರ್ಕಾರಕ್ಕೆ ತಿಳಿಸಿದೆ. ಈ ಬಗ್ಗೆ ಒಂದು ಟಿಪ್ಪಣಿಯನ್ನು ನೀಡಲು ಕೇಳಲಾಗಿತ್ತು. ಇದನ್ನು ಆರ್‍ಬಿಐ ತಂಡವು ಸರ್ಕಾರಕ್ಕೆ ಬರೆದು ತಲುಪಿಸಿತ್ತು. ಈ ಟಿಪ್ಪಣಿಯಲ್ಲಿ ಆಗಬಹುದಾದ ಅನಾಹುತಗಳು ಹಾಗೂ ದಕ್ಕ ಬಹುದಾದ ಫಲಗಳನ್ನು ಪಟ್ಟಿ ಮಾಡುವುದರ ಜೊತೆಗೆ ಇದೇ ಉದ್ದೇಶಗಳನ್ನು ಈಡೇರಿಸಲು ಇರಬಹುದಾದ ಪರ್ಯಾಯಗಳನ್ನು ಕೂಡಾ ತಿಳಿಸಲಾಗಿತ್ತು. ನೋಟು ಅಮಾನ್ಯೀಕರಣದಿಂದ ಆಗುವ ಒಳಿತು ಕೆಡುಕುಗಳನ್ನು ಅರಿತು ಸರ್ಕಾರವು ಮುಂದುವರೆಯುವುದಾದರೆ ತೆಗೆದುಕೊಳ್ಳಬೇಕಾದ ತಯ್ಯಾರಿಯ ರೂಪುರೇಷ ಹಾಗೂ ಅದಕ್ಕೆ ಬೇಕಾಗಬಹುದಾದ ಸಮಯವನ್ನೂ ತಿಳಿಸಲಾಗಿತ್ತು. ತಯ್ಯಾರಿಯು ಅಸಮರ್ಪಕವಾಗಿದ್ದರೆ ಆಗಬಹುದಾದ ಪರಿಣಾಮಗಳನ್ನೂ ಒತ್ತಿ ಹೇಳಲಾಗಿತ್ತು.</p>
			<p>ನಂತರದಲ್ಲಿ ಈ ವಿಷಯದ ಬಗ್ಗೆ ಸರ್ಕಾರವು ಸಮಿತಿಯೊಂದನ್ನು ರಚಿಸಿತು. ಅರ್‍ಬಿಐನಲ್ಲಿ ನಗದು ವ್ಯವಹಾರಗಳನ್ನು ನೋಡಿಕೊಳ್ಳುವ ಡೆಪ್ಯುಟಿ ಗವರ್ನರ್ ಈ ಸಮಿತಿಯ ಸಭೆಗಳಲ್ಲಿ ಭಾಗವಹಿಸಿದರು. ನಾನು ಆರ್‍ಬಿಐಗವರ್ನರ್‍ಆಗಿದ್ದ ಸಮಯದಲ್ಲಿ ನಗದು ಅಮಾನ್ಯೀಕರಣದ ಬಗ್ಗೆ ಯಾವುದೇ ನಿರ್ಧಾರವನ್ನು ತಗೆದುಕೊಳ್ಳಲು ನನ್ನನ್ನು ಯಾರೂ ಕೇಳಲಿಲ್ಲ.</p>
		</div>
		<?php require_once(PHY_FLAT_URL . 'article-lists/others.php'); ?>
	</div>
</div>

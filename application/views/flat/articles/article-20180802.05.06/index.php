<div class="container-fluid">
	<div class="row align-items-top justify-content-center kannada">
		<div class="col-md-8 article">
			<p class="date english">2<sup>nd</sup> ಆಗಸ್ಟ್ ೨೦೧೮</p>
			<h1 class="title">ಫಿಫಾ ಫುಟ್‍ಬಾಲ್ ಹುಚ್ಚಿಗೆ ನೆರೆ ಬಂದ ಸಂಭ್ರಮ</h1>
			<h2 class="author">ಡಾ.ಕೆ.ಪುಟ್ಟಸ್ವಾಮಿ</h2>
			<p>ರಷ್ಯಾದಲ್ಲಿ ನಡೆದ ಫಿಫಾ ವಿಶ್ವಕಪ್, 1986ರ ನಂತರ ಜಗತ್ತು ಕಂಡ ಅತ್ಯಂತ ಶ್ರೇಷ್ಠ ಫುಟ್‍ಬಾಲ್ ಟೂರ್ನಿಯಾಗಿತ್ತು. ಸಾಕರ್ ಆಟದ ಸಾರ್ವಭೌಮ ಪದವಿಯೆನಿಸಿದ ಫಿಫಾ ಕಪ್‍ಗಾಗಿ ಒಂದು ತಿಂಗಳು ನಡೆದ ಹೋರಾಟ ಅಂತಿಂಥದ್ದಲ್ಲ. ಈ ಹೋರಾಟ ಪ್ರೇಕ್ಷಕರ ಹಾಜರಿ, ಜಗತ್ತಿನಾದ್ಯಂತ ಆದ ಪ್ರಸಾರ ಮತ್ತು ಆದಾಯ ಗಳಿಕೆಯಲ್ಲಿ ಹಿಂದಿನ ಎಲ್ಲ ದಾಖಲೆಗಳನ್ನು ಮುರಿದಿದೆ ಎಂದು ಆಗಲೇ ಅಂದಾಜಿಸಲಾಗಿದೆ. </p>
			<p>ಕಳೆದ ಜೂನ್ ತಿಂಗಳಲ್ಲಿ ವಿಶ್ವಕಪ್ ಫುಟ್‍ಬಾಲ್ ಫೈನಲ್ಸ್‍ಗೆ 32 ರಾಷ್ಟ್ರಗಳ ತಂಡಗಳು ರಷ್ಯಾ ತಲುಪಿದಾಗ ವಾತಾವರಣ ಅತ್ಯಂತ ರೋಚಕ ಸ್ಥಿತಿಯನ್ನು ತಲುಪಿತು. ರಷ್ಯಾದ ಕ್ರೀಡಾಂಗಣಗಳು ಕೇವಲ ಎರಡು ರಾಷ್ಟ್ರಗಳ ನಡುವಿನ ಸ್ಪರ್ಧೆಯನ್ನು ನಿರ್ಣಯಿಸುವ ಅಂಗಳಗಳಾಗಿರಲಿಲ್ಲ. ಎರಡು ರಾಷ್ಟ್ರಗಳ ಪ್ರತಿಷ್ಠೆ ಅಲ್ಲಿ ಪಣಕ್ಕೊಡ್ಡಿತ್ತು. </p>
			<p>ವೃತ್ತಿಪರ ಆಟಗಾರರಾಗಿ ಯಾವ ಯಾವುದೋ ದೇಶದ ಕ್ಲಬ್‍ಗಳಿಗೆ ಆಟವಾಡುತ್ತಾ ಸಂಪತ್ತನ್ನು ಗಳಿಸುವ ಆಟಗಾರರು ಫಿಫಾ ಕಪ್‍ಗಾಗಿ ಸೆಣಸುವ ರಾಷ್ಟ್ರಗಳ ತಂಡಕ್ಕೆ ಆಯ್ಕೆಯಾದ ಕೂಡಲೇ ಅವರಲ್ಲಿ ಅಸಾಧಾರಣವಾದ ದೇಶಭಕ್ತಿ ಜಾಗೃತವಾಗುತ್ತದೆ. ಆದುದರಿಂದಲೇ ವಿಶ್ವಕಪ್ ಟೂರ್ನಿ ಎರಡು ರಾಷ್ಟ್ರಗಳ ನಡುವಿನ ಕ್ರೀಡಾ ಸ್ಪರ್ಧೆಯನ್ನು ಮೀರಿದ ಮಹತ್ವವನ್ನು ಗಳಿಸಿಕೊಳ್ಳುತ್ತದೆ. ವಿಶ್ವಕಪ್ ಟೂರ್ನಿಯು ವಿಶ್ವದ “ಶ್ರೇಷ್ಠ ಕ್ರೀಡಾ ಪ್ರದರ್ಶನ” ಎಂದು ಜನಪ್ರಿಯವಾಗಿದೆ. ಒಲಿಂಪಿಕ್ಸ್ ಇದಕ್ಕಿಂತಲೂ ವ್ಯಾಪಕವಾದ ಕ್ರೀಡಾಕೂಟವಾದರೂ, ವಿಶ್ವಕಪ್ ಸಾಕರ್‍ನ ಖದರ್ರೇ ಬೇರೆ. ಈ ಕ್ರೀಡಾಕೂಟದ ಅವಧಿಯಲ್ಲಿ ಅನಿರೀಕ್ಷಿತ ತಿರುವುಗಳು ಅಪ್ಪಳಿಸುವುದು, ಅಪರಿಚಿತ ವ್ಯಕ್ತಿಗಳು ಯಶಸ್ಸಿನ ಅಲೆಯ ಮೇಲೆ ತೇಲುವುದು, ಜನಪ್ರಿಯತೆಯ ತುಟ್ಟ ತುದಿಯಲ್ಲಿರುವವರು ನಿರಾಶೆ ತರುವುದು, ನೆಚ್ಚಿನ ಆಟಗಾರರು ಮುಗ್ಗರಿಸುವುದು, ಕೆಲವೊಮ್ಮೆ ಅಹಂಕಾರಕ್ಕೆ, ಬಹುವೇಳೆ ಸೌಜನ್ಯಕ್ಕೆ ಜಯ ದೊರೆಯುವುದು-ಹೀಗೆ ಹತ್ತು ಹಲವು ಬಗೆಯ ನಾಟಕಗಳು ಇಲ್ಲಿ ನಿರಂತರವಾಗಿ ಜರಗುತ್ತವೆ. </p>
			<figure class="float-md-left maxw-600"><img class="img-fluid" src="<?=PUBLIC_URL?>images/201808/0074a.jpg" /></figure>
			<p>ಸಾಮಾನ್ಯವಾಗಿ ಆರಂಭದ ಗ್ರೂಪ್ ಪಂದ್ಯಾವಳಿಗಳು ಅಷ್ಟೇನೂ ರೋಚಕ ವಾಗಿರುವುದಿಲ್ಲ. ಮುಂದಿನ ಹಂತಕ್ಕೆ ಮುನ್ನಡೆಯುವ ತಂತ್ರ ಗಾರಿಕೆಯಲ್ಲಿ ತಂಡಗಳು ರಕ್ಷಣಾತ್ಮಕವಾಗಿ ಆಡುವುದೇ ಸಂಪ್ರದಾಯದಂತೆ ನಡೆಯುತ್ತಿತ್ತು. ಆದರೆ ಗ್ರೂಪ್ ಹಂತದಲ್ಲಿಯೇ ಬಹುತೇಕ ತಂಡಗಳು ಆಕ್ರಮಣಕಾರಿ ಪ್ರದರ್ಶನ ತೋರಿದ್ದು ಈ ಬಾರಿಯ ವಿಶೇಷ. ಮೊದಲ ವಾರದ ಆಟಗಳಲ್ಲಿ ಕಂಡುಬಂದದ್ದು ಗೋಲುಗಳ ಪ್ರವಾಹ. ಎದುರಾಳಿಗಳ ರಕ್ಷಣಾ ಕೋಟೆಯನ್ನು ಎದುರಿಸಲು ತಂಡಗಳು ತೋರಿದ ರಣೋತ್ಸಾಹದಿಂದ ಆಟ ಕಳೆಗಟ್ಟಿದವು. ಅದರಲ್ಲೂ ನೈಜಿರೀಯಾ, ಸೆನೆಗಲ್, ಫ್ರಾನ್ಸ್, ಮೆಕ್ಸಿಕೋ, ಬೆಲ್ಜಿಯಂ, ಕ್ರೊವೇಶಿಯಾ, ರಷ್ಯಾ ಮತ್ತು ಇಂಗ್ಲೆಂಡ್ ತಂಡಗಳು ತೋರಿದ ಗೋಲು ಗಳಿಸುವ ಉತ್ಸಾಹ ಈವರೆಗೆ ಕಂಡದ್ದಿಲ್ಲ. ಹಿಂದಿನ ಕ್ರೀಡಾಕೂಟಗಳಿಗೆ ಹೋಲಿಸಿದರೆ ಈ ಬಾರಿ ಒರಟುತಕ್ಕೆ ಶಿಕ್ಷೆ ಪಡೆದ ಆಟಗಾರರ ಸಂಖ್ಯೆ ಕಡಿಮೆ. </p>
			<p>ಈ ಬಾರಿಯ ಅಚ್ಚರಿಗಳು ಎಷ್ಟೊಂದು ತೀವ್ರವಾಗಿದ್ದವೆಂದರೆ ನೆಚ್ಚಿನ ತಂಡಗಳು ನೆಲಕಚ್ಚಿದವು. ಹಿಂದಿನ ಆವೃತ್ತಿಯಲ್ಲಿ ವಿಶ್ವಕಪ್ ಗೆದ್ದು ಈ ಬಾರಿಯ ನೆಚ್ಚಿನ ತಂಡವಾಗಿ ಕಣಕ್ಕಿಳಿದ ಜರ್ಮನಿ ಗ್ರೂಪ್ ಹಂತದಲ್ಲಿ ಮೆಕ್ಸಿಕೋ ವಿರುದ್ಧ ಸೋತು ಮೊದಲ ಆಘಾತ ಅನುಭವಿಸಿತು. ನಂತರ ಪ್ರೀ ಕ್ವಾರ್ಟರ್ ಫೈನಲ್ಸ್‍ಗೂ ಹೋಗದೆ ದೇಶಕ್ಕೆ ಮರಳಿತು. ಮೆಸ್ಸಿಯಂಥ ವಿಶ್ವವಿಖ್ಯಾತ ಆಟಗಾರನಿದ್ದರೂ ಅರ್ಜೆಂಟೀನಾ ಆಘಾತ ಅನುಭವಿಸಿತು. ಆರಂಭದಲ್ಲಿ ಗೋಲು ಹೊಳೆಯನ್ನೇ ಹರಿಸಿದ ಅತಿಥೇಯ ರಷ್ಯಾ ಕ್ವಾರ್ಟರ್ ಫೈನಲ್‍ನಲ್ಲಿ ಮುಗ್ಗರಿಸಿತು. ಕ್ರಿಶ್ಟಿಯಾನ ರೊನಾಲ್ಡೋನ ಬಲವಿದ್ದ ಪೋರ್ಚುಗಲ್ ಪ್ರೀ ಕ್ವಾರ್ಟರ್ ಹಂತದಲ್ಲಿಯೇ ಮಲಗಿತು. ಜಯದ ಅಲೆಯಲ್ಲಿ ತೇಲುತ್ತಿದ್ದ ಇಂಗ್ಲೆಂಡ್ ಸೆಮಿಫೈನಲ್‍ನಲ್ಲಿ ಕ್ರೊವೇಶಿಯಾ ತಂಡದಿಂದ ಮುಖಭಂಗ ಅನುಭವಿಸಿತು. ವೈಯಕ್ತಿಕವಾಗಿ ಅದ್ಭುತ ಪ್ರತಿಭೆಯಿದ್ದ ಬ್ರೆಜಿಲ್‍ನ ಆಟಗಾರರು ಒಂದು ತಂಡವಾಗಿ ಬೆರೆಯಲು ಸಾಧ್ಯವಾಗದೇ ಕ್ವಾರ್ಟರ್ ಫೈನಲ್‍ಗೆ ತೃಪ್ತಿಪಡಬೇಕಾಯಿತು. </p>
			<p>ವಿಶ್ವವಿಖ್ಯಾತ ಆಟಗಾರರೆಲ್ಲರೂ ತಮ್ಮ ರಾಷ್ಟ್ರದ ತಂಡಗಳನ್ನು ಯಶಸ್ಸಿನತ್ತ ಒಯ್ಯಲು ವಿಫಲವಾದದ್ದು ಈ ಬಾರಿಯ ವಿಶ್ವಕಪ್‍ನ ವಿಶೇಷ. ತಂಡದ ಹೋರಾಟ ಮಾತ್ರ ಜಯ ತರುವುದಲ್ಲದೆ ವ್ಯಕ್ತಿಯ ಪ್ರತಿಭೆ ಮಾತ್ರದಿಂದ ದಡ ಸೇರುವುದಿಲ್ಲವೆಂಬುದು ಸಾಬೀತಾಯಿತು. ಮೆಸ್ಸಿ, ರೊನಾಲ್ಡೊ, ನೇಯ್ಮರ್ ಅವರಂಥವರ ಜಾದು ಈ ಟೂರ್ನಿಯಲ್ಲಿ ನಡೆಯಲಿಲ್ಲ. 1966, 1974ರಲ್ಲಿ ಪೆಲೆ (ಬ್ರೆಜಿಲ್), ಯೋಹಾನ್ ಕ್ರಯೂಫ್ (ಡೆನ್ಮಾರ್ಕ್) 1978ರಲ್ಲಿ ಜರ್ಮನಿಯ ಫ್ರಾನ್ಜ್ ಬೆಕೆನ್‍ಬರ್, 1982ರಲ್ಲಿ ಇಟಲಿಯ ಪಾಲೊ ರಾಸಿ, 1986ರಲ್ಲಿ ಮರಡೋನಾ ಅಂಥ ಜಾದುವನ್ನು ಸೃಷ್ಟಿಸಿದ್ದರು. ಈ ಬಾರಿ ಅಂಥ ಗಾರುಡಿಗರ ಆಟ ಶೂನ್ಯ ಫಲದಲ್ಲಿ ಪರ್ಯಾವಸನವಾಯಿತು. </p>
			<p>ಈ ಬಾರಿಯ ಅಚ್ಚರಿಯೆಂದರೆ ಬೆಲ್ಜಿಯಂ ಹಾಗೂ ಕ್ರೋವೇಶಿಯಾ ತಂಡಗಳು ತೋರಿದ ಸಾಮಥ್ರ್ಯ; ಇವರ ಆಟ ಪ್ರೇಕ್ಷಕರನ್ನು ಹುಚ್ಚು ಕಡಲಿನಲ್ಲಿ ಮುಳುಗಿಸಿತು. ಪುಟ್ಟ ದೇಶಗಳ ಈ ತಂಡಗಳು ಎಲ್ಲರ ನಿರೀಕ್ಷೆಯನ್ನು ತಲೆಕೆಳಗಾಗಿಸಿ ಸೆಮಿಫೈನಲ್ ಹಂತಕ್ಕೆ ಬಂದಾಗ ಫೈನಲ್‍ನಲ್ಲೂ ಅವೆರಡು ಮುಖಾಮುಖಿಯಾಗಬಹುದೆಂದು ನಿರೀಕ್ಷಿಸಲಾಗಿತ್ತು. ಆದರೆ ಅದೃಷ್ಟ ಕೈಕೊಟ್ಟು ಬೆಲ್ಜಿಯಂ ಕನಸು ಭಗ್ನವಾದರೆ ಪ್ರಬಲ ಇಂಗ್ಲೆಂಡ್ ತಂಡವನ್ನು ಬಗ್ಗು ಬಡಿದ ಕ್ರೊವೇಶಿಯಾ ಫೈನಲ್‍ಗೆ ಪ್ರವೇಶ ಪಡೆಯಿತು. ಅದಕ್ಕೆ ಎದುರಾದದ್ದು ಯುವ ಆಟಗಾರರು ಮತ್ತು ಆಫ್ರಿಕನ್ ಮೂಲದ ಆಟಗಾರರೇ ತುಂಬಿದ್ದ ಫ್ರಾನ್ಸ್ ತಂಡ. </p>
			<p>ಅಲ್ಲೊಂದು ಮಾಯಾಲೋಕ ಸೃಷ್ಟಿಯಾಗಿತ್ತು. ಹುಚ್ಚಿಗೆ ನೆರೆ ಬಂದಂಥ ಸಂಭ್ರಮ. ಮತ್ತೆಂದೂ ಒದಗಿ ಬರಲಾರದ ಸಂಭ್ರಮವೇನೋ ಅನ್ನುವ ರೀತಿಯಲ್ಲಿ ಮೈದಾನದಲ್ಲಿ ತುಂಬಿದ್ದ ಜನ ಕುಣಿದರು. ಫ್ರಾನ್ಸ್ ತಂಡ ಗೆಲುವಿಗೆ ನಿಜವಾಗಲೂ ಅರ್ಹವಾಗಿತ್ತು. ಅದಕ್ಕೂ ಮೊದಲು ಈವರೆವಿಗೂ ಎಂದೂ ನಡೆಯದ ನಾಟಕಗಳಿಗೆ ಒಂದೂವರೆ ಗಂಟೆಯ ಅವಧಿಯ ಪಂದ್ಯ ಸಾಕ್ಷಿಯಾಯಿತು. ಮಾಸ್ಕೋ ನಗರದ ಸ್ಟೇಡಿಯಂ ಮೇಲೆ ಮೋಡಗಳು ದಟ್ಟೈಸಿದ್ದವು. ಬಿರುಗಾಳಿಯ ಸೂಚನೆಯಿತ್ತು. ಆದರೆ ಪಂದ್ಯ ಯಾವ ಬಿರುಗಾಳಿಗೂ ಕಡಿಮೆಯಿರಲಿಲ್ಲ. </p>
			<p>ನೂರು ಮೀಟರ್ ಉದ್ದ ಮತ್ತು 70 ಮೀಟರ್ ಅಗಲವೇ ಮೈದಾನವಿದ್ದರೂ, ಚೆಂಡು ಸಿಕ್ಕಿದ ಯಾವುದೇ ಆಟಗಾರ ಇಡೀ ಮೈದಾನವೇ ಪೆನಾಲ್ಟಿ ಪ್ರದೇಶವೆಂಬ ರೀತಿಯಲ್ಲಿ ವರ್ತಿಸುತ್ತಿದ್ದ. ಆಟದ ಆರಂಭದಿಂದಲೂ ಆಟದ ಕೊನೆಯ ನಿಮಿಷವೇನೋ ಎಂಬಂತೆ ಚಡಪಡಿಕೆ, ಅವಸರ ಮತ್ತು ಶಕ್ತಿಯನ್ನು ಕ್ರೋಢೀಕರಿಸಿ ಸ್ಫೋಟಿಸುವ ರೀತಿಯಲ್ಲಿ ಎಲ್ಲ ಆಟಗಾರರು ವರ್ತಿಸುತ್ತಿದ್ದರು. ಚೆಂಡಿನ ಮೇಲೆ ಅಸಾಧಾರಣ ನಿಯಂತ್ರಣ, ವೇಗವಾಗಿ ಚಲಿಸುವ ಚೆಂಡನ್ನು ಮಂತ್ರದಂಡ ಬಳಸಿ ನಿಲ್ಲಿಸುವ ರೀತಿಯಲ್ಲಿ ತೋರುತ್ತಿದ್ದ ಕಾಲಿನ ಚಾಕಚಕ್ಯತೆ, ದೀರ್ಘಪಾಸು ಮತ್ತು ಹತ್ತಿರದ ಪಾಸುಗಳನ್ನು ಸಂಯೋಜಿಸುತ್ತಿದ್ದ ಆಟಗಾರರ ಕೌಶಲ್ಯ, ಪಾಸುಗಳನ್ನು ತಳ್ಳಿ ಮೈದಾನದಲ್ಲಿ ಬಿಡಿಸುತ್ತಿದ್ದ ರೇಖಾವಿನ್ಯಾಸ ನಿಜಕ್ಕೂ ಈ ಬಾರಿಯ ಫೈನಲ್ ಪಂದ್ಯಕ್ಕೆ ಅಸಾಧಾರಣ ರೋಚಕತೆಯನ್ನು ತಂದುಕೊಟ್ಟಿತು. </p>
			<p>ಒಟ್ಟು ಆರು ಗೋಲುಗಳ ಗಳಿಕೆ ಕಂಡ ಪಂದ್ಯಾವಳಿಯಲ್ಲಿ ಫ್ರಾನ್ಸ್ ತಂಡ 4-2 ಗೋಲುಗಳ ಅಂತರದಿಂದ ವಿಜಯ ಸಾಧಿಸಿತು. 1966ರ ಟೂರ್ನಿಯನ್ನು ಬಿಟ್ಟರೆ, ಅಧಿಕ ಗೋಲು ಗಳಿಸಿದ ಫೈನಲ್ ಪಂದ್ಯ ಇದಾಗಿತ್ತು. ಆದರೆ ಫ್ರಾನ್ಸ್ ಪಡೆದ ಗೋಲುಗಳ ಸ್ವರೂಪ ಎಂಥದ್ದು. ಸಮಬಲರ ಹೋರಾಟವಾಗಿದ್ದ ಪಂದ್ಯ 18ನೇ ನಿಮಿಷದಲ್ಲಿ ರೋಚಕ ತಿರುವು ಪಡೆಯಿತು. ಅದು ಯಾರ ಊಹೆಗೂ ಸಿಲುಕದ ತಿರುವು. </p>
			<div class="inlay float-md-right maxw-600">
				<h3>ಸಂತನಂತಹ ಕೋಚ್ ಡ್ಯಾಲಿಶ್ ಹೇಳಿದ್ದು </h3>
				<p>“ನಾವು ಆರಂಭದ 20 ನಿಮಿಷಗಳು ಆಟದ ಮೇಲೆ ಪ್ರಾಬಲ್ಯ ಸಾಧಿಸಿದ್ದೆವು. ಆ ವೇಳೆ ದುರಾದೃಷ್ಟವಶಾತ್ ನಾವೇ ಎದುರಾಳಿಗಳಿಗೆ ಗೋಲು ಹೊಡೆದು ಕೊಟ್ಟೆವು. ಆದರೂ ಮತ್ತೆ ಪುಟಿದು ನಮ್ಮ ತಂಡ ಆಟಕ್ಕೆ ಜೀವ ತುಂಬಿತು. ಆದರೆ ಪೆನಾಲ್ಟಿ ಕಿಕ್ ನಮ್ಮ ದುರದೃಷ್ಟವನ್ನು ಹೆಚ್ಚಿಸಿತು. ವಿಶ್ವಕಪ್ ಫೈನಲ್‍ನಲ್ಲಿ ಪೆನಾಲ್ಟಿ ತುಂಬಾ ದುಬಾರಿ. ಆದರೆ ಫ್ರಾನ್ಸ್‍ನ ಜಯದ ಹೊಳಪು ಅದರಿಂದ ಮಂಕಾಗದು. ನಮಗೆ ಅದೃಷ್ಟವಿರಲಿಲ್ಲ. ಪ್ರತಿ ಹಿನ್ನೆಡೆಯ ನಂತರವೂ ಆಟಗಾರರು ಸಿಡಿದು ಬರಲಾಗದು. ಪಂದ್ಯ ಮುಗಿದ ನಂತರ ನಾವೆಲ್ಲ ಮಂಕಾದೆವು, ದುಃಖಿತರಾದೆವು. ಆದರೆ ನೀವು ತಲೆಯೆತ್ತಿ ನಿಲ್ಲಿ; ನಿಮ್ಮ ಪ್ರದರ್ಶನದ ಬಗ್ಗೆ ಹೆಮ್ಮೆ ಪಡಿ; ಫುಟ್‍ಬಾಲ್‍ನಲ್ಲಿ ನೀವು ಕೆಲವೊಮ್ಮೆ ಸೋಲುತ್ತೀರಿ. ಆದರೆ ಸೋಲಿನಲ್ಲಿಯೂ ಘನತೆಯಿಂದ ಇರಬೇಕೆಂದು ನಮ್ಮ ಆಟಗಾರರಿಗೆ ಹೇಳಿದೆ.”</p>
			</div>
			<p>ವಿಶ್ವಕಪ್‍ನ ಅಂತಿಮ ಪಂದ್ಯವೊಂದರಲ್ಲಿ ಮೊದಲ ಬಾರಿಗೆ ತಂಡವೊಂದು ತನ್ನ ವಿರುದ್ಧ ಗೋಲು ಹೊಡೆದು ಎದುರಾಳಿಯ ಖಾತೆ ತೆರೆದ ಇತಿಹಾಸ ಸೃಷ್ಟಿಯಾಯಿತು. ಫ್ರಾನ್ಸ್‍ನ ಆಂಟಾಯ್ನ್ ಗ್ರೀಜ್‍ಮನ್ ಪೆನಾಲ್ಟಿ ಏರಿಯಾದಿಂದ ಆಚೆ ನಿಂತು ಕಳುಹಿಸಿದ ಚೆಂಡನ್ನು ರಕ್ಷಿಸುವ ನೆಪದಲ್ಲಿ ಮಾರಿಯೋ ಮಂಡ್‍ಜುಕಿಕ್ ಹೆಡ್ ಮಾಡಿದ್ದು ಗೋಲ್‍ನೊಳಕ್ಕೆ ನುಗ್ಗಿತು. ಆದರೆ 28ನೇ ನಿಮಿಷದಲ್ಲಿ ಕ್ರೊವೇಶಿಯಾದ ಆಟಗಾರ ಪೆರಿಸಿಕ್ ತಂದ ಗೋಲು ಆಟಕ್ಕೆ ಹೊಸ ರಂಗನ್ನು ತಂದಿತು. ಚರಿತ್ರೆ ಅಷ್ಟಕ್ಕೆ ನಿಲ್ಲಲಿಲ್ಲ. ಫ್ರಾನ್ಸ್‍ನ ಎರಡನೇ ಗೋಲು ರೆಫರಿಯ ನೆರವಿನಿಂದ ಬಂತು. ಆಟದ 38ನೇ ನಿಮಿಷದಲ್ಲಿ ಫ್ರಾನ್ಸ್ ಆಟಗಾರ ಗೋಲ್‍ಗೆ ಒದ್ದ ಚೆಂಡು ಕ್ರೊವೇಶಿಯಾ ಆಟಗಾರನ ಕೈಗೆ ಬಿತ್ತೆಂದು ಆಟಗಾರರು ಆಕ್ಷೇಪಿಸಿದಾಗ ರೆಫರಿ ಮನ್ನಿಸಲಿಲ್ಲ. ಆದರೆ ಒತ್ತಡ ಹೆಚ್ಚಾದಾಗ ವಿಡಿಯೋ ನೆರವಿನ ಪರಿಶೀಲನೆ ಮಾಡಿ ಫೌಲಾಗಿದೆಯೆಂದು ತೀರ್ಪು ಬಂತು. ಪೆನಾಲ್ಟಿ ಕಿಕ್‍ನಿಂದ ಫ್ರಾನ್ಸ್ ಎರಡನೇ ಗೋಲು ಗಳಿಸಿತು. </p>
			<p>ವಿ.ಎ.ಆರ್. ನೆರವಿನಿಂದ ಗೋಲು ನಿರ್ಣಯವಾದದ್ದು ಸಹ ವಿಶ್ವಕಪ್ ಫೈನಲ್ಸ್‍ನಲ್ಲಿ ಇದೇ ಮೊದಲಬಾರಿ. ಅಲ್ಲಿಂದಾಚೆಗೆ ಕ್ರೊವೇಶಿಯಾ ನಿಯಂತ್ರಣದಲ್ಲಿದ್ದ ಪಂದ್ಯ ಇದ್ದಕ್ಕಿದ್ದಂತೆ ಫ್ರಾನ್ಸ್ ಕಡೆ ವಾಲಿತು. ಫ್ರಾನ್ಸ್ ತಂಡದ ಉದಯೋನ್ಮುಖ ತಾರೆಗಳಾದ ಪೋಗ್ಬಾ (59ನೇ ನಿಮಿಷ) ಮತ್ತು ಎಂಬಾಪೆ (65 ನಿಮಿಷ) ಗೋಲು ಹೊಡೆದು ಫ್ರಾನ್ಸ್‍ನ ಗೆಲುವನ್ನು ಖಚಿತಪಡಿಸಿದರು. ಕ್ರೊವೇಶಿಯಾ ಕನಸಿಗೆ ತಣ್ಣೀರೆರಚಿದರು. ಆದರೆ ಪಂದ್ಯದ ಅರವತ್ತನೇ ನಿಮಿಷದಲ್ಲಿ ಫ್ರಾನ್ಸ್‍ನ ಗೋಲ್‍ಕೀಪರ್ ಮಾಡಿದ ಪ್ರಮಾದದಿಂದ ಕ್ರೊವೇಶಿಯಾದ ಮುನ್ನಡೆ ಆಟಗಾರ ಮಂಡ್‍ಜುಕಿಕ್ ಗೋಲು ತಂದು ಮೊದಲು ಮಾಡಿದ ತಪ್ಪಿಗೆ ತಿದ್ದುಪಡಿಯೇನೋ ಮಾಡಿದರು. ಜೊತೆಗೆ ಇದೇ ಮೊದಲಬಾರಿಗೆ ಪ್ರೇಕ್ಷಕರೂ ಭದ್ರತೆಯನ್ನು ಭೇದಿಸಿ ಮೈದಾನಕ್ಕೆ ನುಗ್ಗಿ ಆಟವನ್ನು ಸ್ಥಗಿತಗೊಳಿಸಿದ ಅಪರೂಪದ ಘಟನೆಗಳೂ ಜರುಗಿದವು. </p>
			<p>ಆಟದ ಅವಧಿ ಮುಗಿದು ಕೊನೆಯ ಸೀಟಿ ಊದಿದ ನಂತರವೂ ಫುಟ್‍ಬಾಲ್ ಆಟದ ಆರಾಧನೆ ನಡೆಯಿತು. ಆಟದಲ್ಲಿ ಗೆದ್ದ ಫ್ರಾನ್ಸ್‍ನ ಆಟಗಾರರು ಘನತೆಯಿಂದ ಜಯವನ್ನು ಆಚರಿಸಿದರು. ಅದಕ್ಕಿಂತಲೂ ಉತ್ತಮವಾದ ವರ್ತನೆ ತೋರಿದ್ದು ಕ್ರೊವೇಶಿಯಾ ಆಟಗಾರರು. ತಮ್ಮ ಸಾಮಥ್ರ್ಯದ ಬಗ್ಗೆ ವಿಶ್ವಾಸವಿದ್ದ ಕ್ರೊವೇಶಿಯಾ ಆಟಗಾರರು ಎದೆಯುಬ್ಬಿಸಿ ನಿಂತರು. ಗೆದ್ದವರನ್ನು ಚಪ್ಪಾಳೆ ತಟ್ಟಿ ಅಭಿನಂದಿಸಿದರು. ಕ್ರೊವೇಶಿಯಾ ತಂಡವನ್ನು ಒಂದು ಗೆಲುವಿನ ತಂಡವಾಗಿ ರೂಪಿಸಿದ ಅವರ ಸಂತನಂತಹ ಕೋಚ್ ಜ್ಲಾಟ್ಕೋ ಡ್ಯಾಲಿಶ್ ತನ್ನ ತಂಡದ ಪ್ರದರ್ಶನದಿಂದ ಸಂತುಷ್ಟನಾಗಿ, ಹೆಮ್ಮೆಯಿಂದ ನಿಲ್ಲುವಂತೆ ಸೂಚಿಸಿದ್ದು, ಅವರ ಅಪರೂಪದ ಕ್ರೀಡಾವರ್ತನೆಗೆ ಕಾರಣ. </p>
			<p>ಸೋಲು-ಗೆಲುವನ್ನು ಸಮಚಿತ್ತಭಾವದಿಂದ ಸ್ವೀಕರಿಸುವ ಇಂಥ ಸಂತರಿಂದಲೇ ಗೆದ್ದವರು ಅಭಿನಂದನೆಗೆ ಒಳಗಾಗುತ್ತಾರೆ. ಸೋತವರು ಅಭಿಮಾನಕ್ಕೆ ಅರ್ಹರಾಗುತ್ತಾರೆ. ಆಗ ಗೆಲ್ಲುವುದು ಆಟಗಾರರೂ ಅಲ್ಲ; ದೇಶವೂ ಅಲ್ಲ; ಗೆಲ್ಲುವುದು ಆಟವೊಂದೇ! ಆಟವು ಗೆದ್ದು ಸಂಭ್ರಮಿಸಿದ ಕ್ರೀಡಾಕೂಟವಿದು. </p>
			<p>ರಾಮನಗರ ಜಿಲ್ಲೆಯ ವರಗೆರಹಳ್ಳಿಯ ಲೇಖಕರು ಕೃಷಿ ವಿಜ್ಞಾನದಲ್ಲಿ ಪದವಿ, ಪತ್ರಿಕೋದ್ಯಮ ಡಿಪ್ಲೊಮಾ, ಹಂಪಿ ವಿವಿಯಿಂದ ಡಿ.ಲಿಟ್. ಪಡೆದಿದ್ದಾರೆ. ಸಿನಿಮಾ, ಸಾಹಿತ್ಯ, ಕ್ರೀಡೆ, ಪರಿಸರ, ಅನುವಾದದಲ್ಲಿ ಆಸಕ್ತಿ. ಅವರ ‘ಸಿನಿಮಾ ಯಾನ’ ಕೃತಿಗೆ ‘ಸ್ವರ್ಣ ಕಮಲ’, ‘ಜೀವ ಜಾಲ’ಕ್ಕೆ ಸಾಹಿತ್ಯ ಅಕಾಡೆಮಿ ಪ್ರಶಸ್ತಿ ಲಭಿಸಿವೆ.  </p>
		</div>
		<?php require_once(PHY_FLAT_URL . 'article-lists/samskriti.php'); ?>
	</div>
</div>

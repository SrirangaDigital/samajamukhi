<div class="container-fluid">
	<div class="row align-items-top justify-content-center kannada">
		<div class="col-md-8 article">
			<p class="date english">2<sup>nd</sup> December 2017</p>
			<h1 class="title">ಕನ್ನಡದ ಮನಸ್ಸು ಇಂದು ಮುಚ್ಚುತ್ತಿದೆಯೆ?</h1>
			<h2 class="author">ಟಿ ಪೃಥ್ವಿದತ್ತ ಚಂದ್ರಶೋಭಿ</h2>
			<p class="description">ಮನುಷ್ಯ ಜಗತ್ತಿನಲ್ಲಿರುವುದು, ತನ್ನ ಪ್ರಪಂಚವನ್ನು ಸಂಘಟಿಸಿಕೊಳ್ಳುವುದು ಮೂಲಭೂತವಾಗಿ (Primordially) ಭಾಷೆಯ ಮೂಲಕ. ಹಾಗಾದರೆ ಕನ್ನಡವು ತನ್ನ ಪ್ರಪಂಚವನ್ನು ಇಂದು ಹೇಗೆ ಕಟ್ಟಿಕೊಳ್ಳುತ್ತಿದೆ? ಹೊರಗಿನ ಪ್ರಪಂಚದೊಡನೆ ಅದರ ಸಂಬಂಧ, ಅನುಸಂಧಾನ ಹೇಗಿದೆ? ಕನ್ನಡದ ಮನಸ್ಸು ಇಂದು ಜಗತ್ತನ್ನು ಅರಿಯುವುದರಲ್ಲಿ ಎಷ್ಟರ ಮಟ್ಟಿಗೆ ಯಶಸ್ವಿಯಾಗುತ್ತಿದೆ?</p>
			<p>ಇಂದಿನ ಕನ್ನಡ ಬೌದ್ಧಿಕ ಪರಂಪರೆಯ ಮಿತಿಗಳು ನನಗೆ ಅತ್ಯಂತ ಸ್ಪಷ್ಟವಾಗಿ ಅರ್ಥವಾಗಿದ್ದು ಹೀಗೆ:</p>
			<p>2006ರಲ್ಲಿ ಶೆಲ್ಡನ್ ಪೊಲಾಕ್ ಅವರ ’ದ ಲ್ಯಾಂಗ್ವೇಜ್ ಆಫ಼್ ಗಾಡ್ಸ್ ಇನ್ ದ ಲ್ಯಾಂಡ್ ಆಫ಼್ ಮೆನ್’ ಪುಸ್ತಕವು ಪ್ರಕಟವಾಯಿತು. ದಕ್ಷಿಣ ಏಷ್ಯಾದಲ್ಲಿ ಅಧಿಕಾರ ಮತ್ತು ಸಂಸ್ಕೃತಿಗಳ ಸಂಬಂಧವು ಆಧುನಿಕಪೂರ್ವ ಕಾಲದಲ್ಲಿ ಹೇಗಿತ್ತು ಎನ್ನುವ ಪ್ರಶ್ನೆಯನ್ನು ಪೊಲಾಕ್ ತಮ್ಮ ಪುಸ್ತಕದಲ್ಲಿ ಚರ್ಚಿಸಿದ್ದರು. ಈ ಉದ್ದೇಶಕ್ಕಾಗಿ ದಕ್ಷಿಣ ಏಷ್ಯಾದ ವಿಶ್ವಾತ್ಮಕ ಮತ್ತು ದೇಶಿ ಭಾಷೆಗಳು ಹಾಗೂ ಅವುಗಳಲ್ಲಿನ ಸಾಹಿತ್ಯ ಪರಂಪರೆಗಳನ್ನು ಅವರು ಅಧ್ಯಯನ ಮಾಡಿದ್ದರು.</p>
			<p>ಈ ಕೃತಿಯು ಪ್ರಕಟವಾದ ಕೆಲವು ತಿಂಗಳುಗಳ ನಂತರ ಬಕ್ರ್ಲಿ ನಗರದಲ್ಲಿರುವ ಕ್ಯಾಲಿಫೋರ್ನಿಯ ವಿಶ್ವವಿದ್ಯಾನಿಲಯದ ಸಮ್ಮೇಳನವೊಂದರಲ್ಲಿ ಪೊಲಾಕ್ ನನಗೆ ಸಿಕ್ಕರು. ಆಗ ಮಾತಿನ ಮಧ್ಯೆ ಅವರ ಹೊಸ ಪುಸ್ತಕವನ್ನು ಕನ್ನಡದಲ್ಲಿ ತರುವ ಬಗ್ಗೆ ಕೇಳಿದೆ. ಆ ವೇಳೆಗಾಗಲೆ 2003ರಲ್ಲಿ ಅಕ್ಷರ ಪ್ರಕಾಶನದಿಂದ ಅವರ ಕನ್ನಡದ ಮೇಲಿನ ಮೂರು ಪ್ರಬಂಧಗಳನ್ನು ’ವಿಶ್ವಾತ್ಮಕ ದೇಶಿ’ ಎನ್ನುವ ಶೀರ್ಷಿಕೆಯೊಡನೆ ಪ್ರಕಟಿಸಲಾಗಿತ್ತು. ಆದರೆ ಅವರ ಹೊಸ ಪುಸ್ತಕದಲ್ಲಿ ಕನ್ನಡದ ಬಗೆಗಿನ ಹೊಸದೊಂದು ಸುದೀರ್ಘ ಅಧ್ಯಾಯವೊಂದಿತ್ತು. ಅಲ್ಲದೆ ದೀರ್ಘಕಾಲೀನ ಐತಿಹಾಸಿಕ ಬದಲಾವಣೆಗಳನ್ನು ಕೇಂದ್ರವಾಗಿಟ್ಟುಕೊಂಡಿದ್ದ ಈ ಕೃತಿಯು ಕನ್ನಡಕ್ಕೆ ವಿನೂತನ ಸಂಶೋಧನ ವಿಧಾನಗಳನ್ನು ಪರಿಚಯಿಸಬಹುದು ಎಂದು ನನಗನ್ನಿಸುತ್ತು.</p>
			<figure class="float-md-left maxw-300"><img class="img-fluid" src="<?=PUBLIC_URL?>images/201712/0003a.jpg" /></figure>
			<p>ಪುಸ್ತಕವನ್ನು ಕನ್ನಡಕ್ಕೆ ಅನುವಾದ ಮಾಡುವ ನನ್ನ ಪ್ರಸ್ತಾವನೆಯನ್ನು ಕೇಳುತ್ತಿದ್ದಂತೆ, ಪೊಲಾಕರು ತಕ್ಷಣವೇ ಅದು ಅನಗತ್ಯ ಎಂದರು. ಅವರ ಒಂದು ಸಾಲಿನ ವಿವರಣೆ ಹೀಗಿತ್ತು: ಈ ಕೃತಿಯನ್ನು ಕನ್ನಡದಲ್ಲಿ ಓದಿ ಅರ್ಥ ಮಾಡಿಕೊಳ್ಳುವವರು ಯಾರೆಂದರೆ ಅದನ್ನು ಇಂಗ್ಲೀಷಿನಲ್ಲಿಯೂ ಓದಿ ಅರ್ಥ ಮಾಡಿಕೊಳ್ಳಬಲ್ಲವರು.</p>
			<p>ಪೊಲಾಕರ ಮಾತಿನ ಇಂಗಿತವಿದಾಗಿತ್ತು. ಅವರ ಪುಸ್ತಕದ ಅನುವಾದದಿಂದ ಕನ್ನಡದ ಓದುಗನಿಗೆ ಹೆಚ್ಚಿನ ಪ್ರಯೋಜನವಾಗುವುದಿಲ್ಲ. ಏಕೆಂದರೆ ಭಾರತದ ಬಗ್ಗೆ ಇಂಗ್ಲೀಷಿನಲ್ಲಿ ಇಂದು ಪ್ರಕಟವಾಗುತ್ತಿರುವ ಸಂಶೋಧನೆಗಳು, ಕೇಳಲ್ಪಡುತ್ತಿರುವ ಪ್ರಶ್ನೆಗಳು, ಹಿನ್ನೆಲೆಯಲ್ಲಿರುವ ತಾತ್ವಿಕತೆ ಮತ್ತು ಸಂಶೋಧನ ವಿಧಾನಗಳು ಇವುಗಳ ಪರಿಚಯವನ್ನು ಹೊಂದಿರುವವರಲ್ಲಿ ಮಾತ್ರ ಈ ಪುಸ್ತಕದ ಓದಿಗೆ ಅಗತ್ಯವಿರುವ ಬೌದ್ಧಿಕ ತರಬೇತಿ ಇದೆ. ಇಲ್ಲಿ ಓದುಗನ ಭಾಷಾಜ್ಞಾನ ಮುಖ್ಯವಲ್ಲ. ಇಂಗ್ಲೀಷ್ ಬಲ್ಲ ಓದುಗನಿಗೆ ಕೂಡ ಪೊಲಾಕರ ಪುಸ್ತಕ ಸುಲಭವಾಗಿ ಅರ್ಥವಾಗುವುದಿಲ್ಲ. ಏಕೆಂದರೆ ಪುಸ್ತಕ ನಿರೀಕ್ಷಿಸುವುದು ಒಂದು ನಿರ್ದಿಷ್ಟ ಬಗೆಯ, ಇಂದು ಜಾಗತಿಕವಾಗಿ ಪ್ರಚಲಿತವಾಗಿರುವ ಬೌದ್ಧಿಕ ತರಬೇತಿಯನ್ನು.</p>
			<p>ಒಂದು ಕ್ಷಣ ನನ್ನ ಮನಸ್ಸಿಗೆ ಘಾಸಿಯಾಗಿದ್ದು ನಿಜ. ಕನ್ನಡದ ಬೌದ್ಧಿಕತೆ ಇಂದು ಹೇಗಿದೆಯೆಂದರೆ ಕನ್ನಡವನ್ನೂ ಒಳಗೊಂಡಂತೆ ಆಧುನಿಕಪೂರ್ವ ಭಾರತದ ಸಾಂಸ್ಕೃತಿಕ ಚರಿತ್ರೆಯನ್ನು ಅನಾವರಣಗೊಳಿಸುವ ಕೃತಿಯೊಂದು ಒಬ್ಬ ಪಕ್ಕಾ ಕನ್ನಡದ ಓದುಗನ ಹಿಡಿತಕ್ಕೆ ಸಿಗುತ್ತಿಲ್ಲ. ಕರ್ನಾಟಕದ ವಿಶ್ವವಿದ್ಯಾನಿಲಯಗಳಲ್ಲಿ ಅಂತಹ ಕೃತಿಗಳನ್ನು ಓದಿ, ಅರ್ಥಮಾಡಿಕೊಳ್ಳಲು ಅಗತ್ಯವಿರುವ ಶಿಕ್ಷಣ, ಬೌದ್ಧಿಕ ತರಬೇತಿಗಳು ಇಂದು ಲಭ್ಯವಿಲ್ಲ. </p>
			<div class="inlay float-md-left maxw-300">
				<p>ನೂರು ವರ್ಷಗಳ ಹಿಂದೆ ಎಲ್.ಎಸ್. ಮಾತ್ರ ಓದಿದ್ದ ಹರ್ಡೇಕರ್ ಮಂಜಪ್ಪನವರು ಚಿಂತಕ ಎಡ್ಮಂಡ್ ಸ್ಪೆನ್ಸರ್‍ನಂತಹ ಐರೋಪ್ಯ ಚಿಂತಕರ ಕೃತಿಗಳನ್ನು ಓದಿಕೊಳ್ಳುತ್ತಿದ್ದರು, ವ್ಯಾಖ್ಯಾನ ಬರೆಯುತ್ತಿದ್ದರು. ಅವುಗಳಲ್ಲಿದ್ದ ವಿಚಾರಗಳನ್ನು ಬಳಸಿ ತಮ್ಮ ಸಾಮಾಜಿಕ ಪ್ರಯೋಗಗಳನ್ನು ನಡೆಸುತ್ತಿದ್ದರು. ಇಂದು ವಿಶ್ವವಿದ್ಯಾನಿಲಯಗಳ ಪ್ರಾಧ್ಯಾಪಕರುಗಳಿಂದ ಸಹ ಅಂತಹ ಸ್ವೋಪಜ್ಞತೆಯನ್ನು ನಿರೀಕ್ಷಿಸುವುದು ಕಠಿಣವಾಗಿದೆ.</p>
			</div>
			<p>ಪೊಲಾಕರ ದೃಷ್ಟಿಕೋನ ಮತ್ತು ಪ್ರಶ್ನೆಗಳು ಪಾಶ್ಚಿಮಾತ್ಯ ಚೌಕಟ್ಟುಗಳಿಂದ ರೂಪುಗೊಂಡಿದೆ, ಹಾಗಾಗಿ ಅವುಗಳನ್ನು ನಾವು ತಿರಸ್ಕರಿಸಬೇಕು ಎನ್ನುವುದು ಇಂದು ಹಲವರಿಗೆ ಧ್ಯೇಯವಾಕ್ಯವಾಗಿ ಬಿಟ್ಟಿದೆ. ವಾಸ್ತವದಲ್ಲಿ ಹೀಗೆ ಹೇಳುವವರ ಜೊತೆಗೆ ನನಗೆ ಕೆಲವು ವಿಷಯಗಳಲ್ಲಿ ಸಹಮತವೂ ಇದೆ. ಪೊಲಾಕರ ’ವಿಶ್ವಾತ್ಮಕ ದೇಶಿ’ ಕೃತಿಗೆ ನಾನು ಬರೆದ ಬೆನ್ನುಡಿಯಲ್ಲಿ ಅವರ ತುಲನಾತ್ಮಕ ಚಿಂತನಕ್ರಮದ ಬಗ್ಗೆ ನನ್ನ ಅನುಮಾನಗಳನ್ನು ಮುಕ್ತವಾಗಿ ಹಂಚಿಕೊಂಡಿದ್ದೆ.</p>
			<p>ನಾನು ಷಿಕಾಗೊ ವಿಶ್ವವಿದ್ಯಾನಿಲಯದಲ್ಲಿ ಸಂಶೋಧನೆ ಮಾಡುತ್ತಿದ್ದಾಗ, ಪೊಲಾಕ್ ನನ್ನ ಮಾರ್ಗದರ್ಶಕರು. ಅಲ್ಲದೆ ಅವರ ಸಂಶೋಧನ ಸಹಾಯಕನಾಗಿಯೂ ನಾನು ಕೆಲಸ ಮಾಡಿದ್ದೆ. ಅವರು ನನ್ನ ಗುರುಗಳಾದರೂ, ನಾನು ಕೇಳಬಯಸಿದ ಪ್ರಶ್ನೆಗಳು, ವಿಶ್ಲೇಷಿಸಿದ ಸಂಶೋಧನ ಆಕರಗಳು ಮತ್ತು ಬಳಸಿದ ಚಿಂತನಕ್ರಮಗಳು ಹಲವು ಬಾರಿ ಭಿನ್ನವಾದವುಗಳಾಗಿದ್ದವು. ಆದರೆ ಅವರನ್ನಾಗಲಿ ಅಥವಾ ಬೇರೆ ಯಾವ ವಿದ್ವಾಂಸನೇ ಆಗಲಿ, ಕನ್ನಡದ ಬಗ್ಗೆ, ಭಾರತದ ಬಗ್ಗೆ ಬರೆದಾಗ ಅದನ್ನು ಅರ್ಥಮಾಡಿಕೊಳ್ಳಬೇಕು ಎನ್ನುವ ಆಸೆ, ಸಾಮಥ್ರ್ಯಗಳು ನಮಗಿರಬೇಕಲ್ಲವೆ! ಕನ್ನಡದ್ದೇ ಆದ ಬೌದ್ಧಿಕತೆ ಮತ್ತು ವಿಶಿಷ್ಟ ಚಿಂತನಕ್ರಮಗಳನ್ನು ನಾವು ಕಟ್ಟಿಕೊಳ್ಳುವ ಸ್ವಂತಿಕೆಯನ್ನು ತೋರಿಸೋಣ. ಆದರೆ ಅದನ್ನು ಕಟ್ಟಲು ಜಗತ್ತಿನ ಎಲ್ಲ ಜ್ಞಾನಧಾರೆಗಳನ್ನು ನಿರ್ಲಕ್ಷಿಸುವುದೆ ಪಥವಲ್ಲ.</p>
			<p>ಪೊಲಾಕರು ಅಂದು ನನಗೆ ಹೇಳಿದ ಮಾತು ಕನ್ನಡ ಬೌದ್ಧಿಕ ಪರಂಪರೆಯು 1980ರ ದಶಕದಿಂದ ಜಾಗತಿಕ ಜ್ಞಾನಪರಂಪರೆಯಿಂದ ವಿಮುಖವಾಗತೊಡಗಿದುದನ್ನು, ಅದರ ಪರಿಣಾಮಗಳನ್ನು ಸ್ಪಷ್ಟ ಪಡಿಸಿತು. ಕನ್ನಡದ ಬೌದ್ಧಿಕತೆ ತನ್ನನ್ನು ತಾನೆ ಮುಚ್ಚಿಕೊಳ್ಳತೊಡಗಿದೆ, ಪ್ರತ್ಯೇಕಗೊಳಿಸಿಕೊಳ್ಳತೊಡಗಿದೆ ಎನ್ನುವ ಗಟ್ಟಿಯಾದ ಅನುಮಾನವನ್ನು ನನ್ನಲ್ಲಿ ಹುಟ್ಟುಹಾಕಿತು. ಪೊಲಾಕ್ ಅವರೆ ಗುರುತಿಸುವಂತೆ ಎರಡು ಸಹಸ್ರಮಾನಗಳ ಹಿಂದೆಯೇ ಕನ್ನಡವು ಜಗತ್ತಿನ ಜೊತೆಗೆ ತೊಡಗಿಸಿಕೊಳ್ಳುವ, ಅನುಸಂಧಾನ ಮಾಡುವ ಶಕ್ತಿಯನ್ನು, ವಿಶ್ವಾತ್ಮಕ ಅಥವಾ ಕಾಸ್ಮೊಪಾಲಿಟನ್ ಪ್ರಜ್ಞೆಯನ್ನು ಬೆಳೆಸಿಕೊಂಡಿತ್ತು, ಪೋಷಿಸಿಕೊಂಡಿತ್ತು. ಇಂದು ಆ ವಿಶ್ವಾತ್ಮಕ ಶಕ್ತಿಯು ಕ್ಷೀಣಿಸತೊಡಗಿದೆಯೆ ಎಂಬ ಪ್ರಶ್ನೆಯು ಇಂದು ಮೂಡತೊಡಗಿದೆ. ಕನ್ನಡದ ಮನಸ್ಸು ಮುಚ್ಚುತ್ತಿದೆಯೆ ಎಂದು ಇಂದು ಕೇಳಲು ಪೊಲಾಕರ ಒಂದು ಸಣ್ಣ ಹೇಳಿಕೆ ದಾರಿಮಾಡಿತು. ಈ ಪ್ರಶ್ನೆಯ ಚರ್ಚೆಯನ್ನು ಮುಂದುವರೆಸುವ ಮೊದಲು ಕನ್ನಡದ ಬಗ್ಗೆ ನಮ್ಮ ಭಾವನೆಗಳೇನು ಎನ್ನುವುದನ್ನು ಸ್ವಲ್ಪ ಪರಿಶೀಲಿಸೋಣ.</p>
			<p>ನವೆಂಬರ್ 1, ಕನ್ನಡ ರಾಜ್ಯೋತ್ಸವದ ಆಚರಣೆ. ಮುಖ್ಯಮಂತ್ರಿಗಳ ನೇತೃತ್ವದಲ್ಲಿ ನಡೆಯುವ ರಾಜ್ಯಸರ್ಕಾರದ ಅಧಿಕೃತ ಕಾರ್ಯಕ್ರಮಗಳಲ್ಲಾಗಲಿ. ಸ್ಥಳೀಯ ಪುರಸಭೆಯ, ತಾಲೂಕು ಕನ್ನಡ ಸಾಹಿತ್ಯ ಪರಿಷತ್ತಿನ, ಹೋಬಳಿಯೊಂದರ ಪ್ರೌಢಶಾಲೆಯ ರಾಜ್ಯೋತ್ಸವ ಸಮಾರಂಭಗಳಲ್ಲಿ ಇರಲಿ. ಎಲ್ಲೆಡೆ ಪ್ರತಿವರ್ಷವೂ ಎಲ್ಲರ ಮಾತುಗಳಲ್ಲಿ ಮೂರು ಭಾವನೆಗಳು ವ್ಯಕ್ತವಾಗುತ್ತವೆ.</p>
			<p>ಇವುಗಳಲ್ಲಿ ಮೊದಲನೆಯದು ಹೆಮ್ಮೆಯ ಭಾವನೆ. ಕನ್ನಡದ ಪ್ರಾಚೀನತೆ, ಶ್ರೀಮಂತ ಸಾಹಿತ್ಯ ಪರಂಪರೆಗಳು, ಭಾಷೆಯ ಸಾಮಥ್ರ್ಯ ಮತ್ತು ಅಭಿವ್ಯಕ್ತಿ ವಿಸ್ತಾರಗಳೆಲ್ಲದರ ಬಗ್ಗೆ ಕನ್ನಡಿಗರೆಲ್ಲರಿಗೂ ಹೆಮ್ಮೆಯಿದೆ. ಶಿಷ್ಟ ಸಾಹಿತ್ಯ ಪರಂಪರೆಯ ಕಾವ್ಯಗಳು, ಜನಪದ ಮಹಾಕಾವ್ಯಗಳು, ವಚನ &#x2014; ತತ್ವಪದಗಳಂತಹ ಮೌಖಿಕ ಕವನಪ್ರಕಾರಗಳು ಹೀಗೆ ಕನ್ನಡಿಗರು ಕಂಡುಕೊಂಡಿರುವ ಅಭಿವ್ಯಕ್ತಿ ಪಥಗಳು ಯಾರ ಮನಸ್ಸಿನಲ್ಲಾದರೂ ಸರಿಯೆ ಸಾತ್ವಿಕ ಗರ್ವವನ್ನು ಮೂಡಿಸುತ್ತವೆ.</p>
			<p>ಇಂತಹ ಸಾಧನೆಗಳ ಜೊತೆಗೆ ಆಧುನಿಕ ಕಾಲದಲ್ಲಿ ಕನ್ನಡ ಭಾಷಿಕರ ರಾಜ್ಯವೊಂದನ್ನು ಹಲವಾರು ಸವಾಲುಗಳ ನಡುವೆಯೂ ಕಟ್ಟಿಕೊಂಡೆವು. ಆಧುನಿಕಪೂರ್ವ ಯುಗದಲ್ಲಿ ಕನ್ನಡ ಭಾಷಿಕ ರಾಜಮನೆತನಗಳು ವಿಶಾಲವಾದ ಸಾಮ್ರಾಜ್ಯಗಳನ್ನು ಕಟ್ಟಿದ್ದರೂ ಸಹ, ಪ್ರಭುತ್ವವನ್ನು ಭಾಷೆಯ ಜೊತೆಗೆ ತಳುಕು ಹಾಕುವ ಅನಿವಾರ್ಯತೆ ಆ ಕಾಲದಲ್ಲಿ ಇರಲಿಲ್ಲ. ಆದರೆ ಹತ್ತೊಂಬತ್ತನೆಯ ಶತಮಾನದಲ್ಲಿ ಪ್ರಪಂಚದ ಎಲ್ಲೆಡೆ ರಾಷ್ಟ್ರೀಯತೆ ಮತ್ತು ಪ್ರಭುತ್ವಗಳನ್ನು ರೂಪಿಸುವ ಪ್ರಮುಖ ಶಕ್ತಿಗಳಲ್ಲಿ ಭಾಷೆಯೂ ಒಂದು ಎನ್ನುವ ಪ್ರಜ್ಞೆ ಮೂಡಿತು. ಭಾಷೆ ಮತ್ತು ಪ್ರದೇಶಗಳನ್ನು ತಳುಕುಹಾಕಲಾಯಿತು. ಕನ್ನಡ ಭಾಷಿಕರ ಪ್ರದೇಶಗಳು ವಿಭಜಿತವಾಗಿವೆ ಎನ್ನುವ ಅರಿವು ಮೂಡಿದ್ದೆ ಈ ಸಂದರ್ಭದಲ್ಲಿ. ಅದಕ್ಕೆ ಮೊದಲು ಮೈಸೂರಿನಂತಹ ಕನ್ನಡವೇ ಪ್ರಮುಖವಾದ ದೇಶಿ ಸಂಸ್ಥಾನದಲ್ಲಿಯೂ ಕನ್ನಡದ ಮೂಲಕ ಪ್ರಭುತ್ವವನ್ನು ಗುರುತಿಸಿಕೊಳ್ಳುವ ಅಭ್ಯಾಸವಿರಲಿಲ್ಲ. ಈ ಹೊಸಪ್ರಜ್ಞೆ ರೂಪುಗೊಂಡಿದ್ದು ಭಾಷಾವಾರು ರಾಜ್ಯರಚನೆಗೆ ಹೋರಾಟ ಪ್ರಾರಂಭವಾದಾಗ. ಸ್ವಾತಂತ್ರ್ಯಾನಂತರ ಕರ್ನಾಟಕವೆಂಬ ಹೊಸ ರಾಜ್ಯವೊಂದು ಮೂಡಿದಾಗ ಮಾತ್ರ. ಕರ್ನಾಟಕ ರಚನೆಯಾದ ಮೇಲೆ ಸಹ ಕನ್ನಡಕ್ಕೆ ಆಡಳಿತ ಮತ್ತು ಶಿಕ್ಷಣ ಕ್ಷೇತ್ರಗಳಲ್ಲಿ ಪ್ರಾಧಾನ್ಯತೆ ಒದಗಿಸಲು ಹೋರಾಡಬೇಕಾಯಿತು. ರಾಜ್ಯೋತ್ಸವ ಆಚರಣೆಯ ಸಂಭ್ರಮಕ್ಕೆ ಇವೆಲ್ಲವೂ ಕಾರಣಗಳೆ.</p>
			<figure class="float-md-right maxw-600"><img class="img-fluid" src="<?=PUBLIC_URL?>images/201712/0005a.jpg" /></figure>
			<p>ಹೆಮ್ಮೆಯನ್ನು ಮೂಡಿಸುವ ಏಕೀಕರಣದ ಆಯಾಮವೆ ಎರಡನೆಯ ಭಾವನೆಯಾದ ಆತಂಕಕ್ಕೂ ದಾರಿ ಮಾಡಿಕೊಡುತ್ತದೆ. ಇಂದು ಕರ್ನಾಟಕ ರಾಜ್ಯದ ರಚನೆಯಾಗಿ ಅರವತ್ತು ವರ್ಷಗಳಾಗಿವೆ, ನಿಜ. ಆದರೆ ಕನ್ನಡ ಭಾಷಿಗರ ಶೇ 60ಕ್ಕಿಂತ ಹೆಚ್ಚು ಪ್ರದೇಶಗಳು ಸುಮಾರು ನೂರೈವತ್ತು ವರ್ಷಗಳು ನೆರೆಯ ಮದ್ರಾಸ್ ಮತ್ತು ಬಾಂಬೆ ಪ್ರೆಸಿಡಿನ್ಸಿಗಳಲ್ಲೂ ಹಾಗೂ ದೇಶಿ ಸಂಸ್ಥಾನವಾದ ಹೈದರಾಬಾದಿನ ಅಧೀನದಲ್ಲಿ ಇದ್ದವು ಎನ್ನುವುದನ್ನು ನಾವು ಮರೆತಿಲ್ಲ. ಇಂದಿನ ಕರ್ನಾಟಕದ ಪ್ರದೇಶಗಳು ಹಿಂದೆ ಒಂದು ರಾಜಕೀಯ ಘಟಕವಾಗಿಲ್ಲದಿದ್ದರೆ ಅದಕ್ಕೆ ಕಾರಣ ಕನ್ನಡಿಗರಲ್ಲಿ ಏಕತೆಯಿರಲಿಲ್ಲ ಎನ್ನುವ ಅರಿವು ಎಲ್ಲರಲ್ಲಿದೆ. ಇದರ ಜೊತೆಗೆ ಕನ್ನಡಿಗರು ಸಹನಶೀಲರು, ಧರ್ಮಭೀರುಗಳು. ತಮ್ಮ ನಾಡು, ನುಡಿ ಮತ್ತು ಸಂಪನ್ಮೂಲಗಳ ರಕ್ಷಣೆಗೆ ಎಷ್ಟು ಎಚ್ಚರಿಕೆಯಿಂದಿರಬೇಕೊ, ಆಕ್ರಮಕವಾಗಿರಬೇಕೊ ಹಾಗಿರಲಿಲ್ಲ. ಅವರ ಒಳ್ಳೆಯತನದ ಲಾಭ ಪಡೆದ ಹೊರಗಿನವರು ಕನ್ನಡ ಭಾಷಿಗರು ಪರಾಧೀನರಾಗುವಂತೆ ಮಾಡಿದರು ಎಂಬ ನಂಬಿಕೆಯೂ ಕನ್ನಡಿಗರಲ್ಲಿ ಬೇರೂರಿದೆ.</p>
			<p>ಇವುಗಳಿಗಿಂತ ಮಿಗಿಲಾಗಿ ಕನ್ನಡಿಗರು ಅನುಭವಿಸುವ ಆತಂಕಕ್ಕೆ ಮತ್ತೊಂದು ನೆಲೆಯಿದೆ. ಕಳೆದ ಅರವತ್ತು ವರ್ಷಗಳಲ್ಲಿ ಕನ್ನಡ ಸಾಧಿಸಿರುವ ಪ್ರಗತಿ, ಗಳಿಸಿರುವ ಪ್ರಾಧಾನ್ಯತೆ ಮತ್ತು ಒದಗಿ ಬಂದಿರುವ ಅನುಕೂಲಗಳ ನಡುವೆಯೂ ಕನ್ನಡ ಭಾಷೆಯ ಮತ್ತು ಕನ್ನಡ ಭಾಷಿಗರ ಸ್ಥಾನಮಾನ ಇಂದಿನ ಪ್ರಪಂಚದಲ್ಲಿ ಭದ್ರವಾಗಿಲ್ಲ ಎನ್ನುವ ಭಾವನೆ ಕನ್ನಡಿಗರನ್ನು ತೀವ್ರವಾಗಿ ಕಾಡುತ್ತಿದೆ. ಈ ಅಭದ್ರತೆಯ ಭಾವನೆ ಕಳೆದ ಮೂರು ದಶಕಗಳ ಜಾಗತೀಕರಣದ ಹಿನ್ನೆಲೆಯಲ್ಲಿ ಮತ್ತಷ್ಟು ಆಳವಾಗಿ ಮನೆ ಮಾಡಿದೆ.</p>
			<p>ಕನ್ನಡಿಗ ಇಂದು ಅನುಭವಿಸುತ್ತಿರುವ ಅಭದ್ರತೆಯು ಹುಟ್ಟುವುದು ನಾನು ಪ್ರಸ್ತಾಪಿಸಲು ಬಯಸುವ ಮೂರನೆಯ ಭಾವನೆಯಿಂದ: ಇಂದಿನ ಪ್ರಪಂಚದ ಸಂದರ್ಭದಲ್ಲಿ ಕನ್ನಡದಲ್ಲಿ ಏನೊ ಕೊರತೆಯಿದೆ. ಇದರೊಳಗೆ ಮತ್ತೇನೊ ಇರಬೇಕಿತ್ತು ಎನ್ನುವ ಅಭಾವದ ಗ್ರಹಿಕೆ ನಮ್ಮನ್ನು ಕಾಡುತ್ತಿದೆ. ಕನ್ನಡದೊಳಗೆ ಮತ್ತೇನೊ ನಾವು ತರಬೇಕಾಗಿದೆ ಎನ್ನುವ ಮಾತು ಇಂದಿನದೇನಲ್ಲ. ಇದು ಆಧುನಿಕ ಯುಗದ ಆರಂಭದಿಂದಲೂ ಕನ್ನಡಿಗರ ಮನಸ್ಸಿನಲ್ಲಿ ಕುಳಿತುಬಿಟ್ಟಿದೆ. ಕಳೆದ ಒಂದೆರಡು ದಶಕಗಳಲ್ಲಿ ಈ ಭಾವನೆ ಮತ್ತಷ್ಟು ಉತ್ಕಟವಾಗಿ ಬೆಳೆದಿದೆ. ಕನ್ನಡವೊಂದರಿಂದಲೇ ಇಂದಿನ ಜಗತ್ತನ್ನು ಅರಿಯಲು, ಅದರೊಳಗೆ ಬದುಕು ಕಟ್ಟಿಕೊಳ್ಳಲು ಸಾಧ್ಯವಿಲ್ಲ. ಕನ್ನಡಿಗರೇ ಅಧಿಕವಾಗಿರುವ ಕರ್ನಾಟಕದೊಳಗೆ ಸಹ ಇಂದು ಕನ್ನಡದಿಂದ ಸಿಗದ ಮತ್ತೇನೊ ದೊರಕಿದರೆ ಮಾತ್ರ ಒಂದು ಸುಭದ್ರ ಬದುಕು ಮತ್ತು ಸಾಮಾಜಿಕ ಚಲನೆ (soಛಿiಚಿಟ mobiಟiಣಥಿ) ಸಾಧ್ಯ ಎಂಬ ನಂಬಿಕೆ ಬೇರೂರಿದೆ.</p>
			<p>ಈ ನಂಬಿಕೆ ವಾಸ್ತವಿಕವೆ ಅಥವಾ ಅಪೇಕ್ಷಣೀಯವೆ ಎನ್ನುವ ಚರ್ಚೆಯನ್ನು ಸಾಂದರ್ಭಿಕವಾಗಿ ಮುಂದೆ ನಡೆಸಬಹುದು. ಕನ್ನಡ ದೊಳಗಿರುವ ಕೊರತೆಯನ್ನು, ಅಭಾವವನ್ನು ಅಲ್ಪಾವಧಿಯಲ್ಲಿ ಪೂರೈ ಸುತ್ತೇವೆ ಎನ್ನುವ ವಿಶ್ವಾಸ ಯಾರಿಗೂ ಇಲ್ಲ. ಅದಿರಲಿ. ಕನ್ನಡದ ಕೊರತೆಗಳನ್ನು ದೀರ್ಘಾವಧಿಯಲ್ಲಾದರೂ ನೀಗಿಕೊಳ್ಳುತ್ತೇವೆ ಎನ್ನುವ ಆಶಾವಾದವನ್ನೂ ಯಾರೂ ತೋರಿಸುತ್ತಿಲ್ಲ. ಕನ್ನಡದ ಜೊತೆಗೆ ಜ್ಞಾನ &#x2014; ವ್ಯವಹಾರಗಳ ವಿಶ್ವಾತ್ಮಕ ಭಾಷೆ ಮತ್ತೊಂದು ಬೇಕು ಎನ್ನುವ ನಂಬಿಕೆ ಮನೆಮಾಡುತ್ತಿದೆ.</p>
			<p>ಹೆಮ್ಮೆ, ಆತಂಕ ಮತ್ತು ಅಭಾವ. ರಾಜ್ಯೋತ್ಸವದ ಸಮಾರಂ ಭಗಳಲ್ಲಿ ವ್ಯಕ್ತವಾಗುತ್ತಿರುವ ಈ ಭಾವನೆಗಳು ನಮ ಗೆಲ್ಲರಿಗೂ ಸಹಜವೆನಿಸುವ, ಅರ್ಥವಾಗುವ ಭಾವನೆಗಳು. ಅವುಗಳನ್ನು ಅಸಮಂಜಸವೆಂದೋ, ನ್ಯಾಯಸಮ್ಮತವಲ್ಲದ ಭಾವನೆಗಳು ಎಂದು ಹೇಳಲಾಗುವುದಿಲ್ಲ.</p>
			<p>ಚಿಂತನ</p>
			<p>ಹೀಗೆ ಹೇಳಲು ನಮಗಿರುವ ಕಾರಣಗಳು ಕೂಡ ಸರಳವಾದವುಗಳು. ಭಾಷೆಯೆಂದರೆ ಅದೊಂದು ಮನುಷ್ಯನ ಸ್ವಾಧೀನದಲ್ಲಿರುವ ಆಸ್ತಿಯಲ್ಲ ಎಂದು ಜರ್ಮನ್ ತತ್ವಜ್ಞಾನಿ ಗಡಾಮರ್ ಹೇಳುತ್ತಾನೆ. ಈ ಮಾತಿನ ಅರ್ಥ ಸರಳವಾದುದು. ಭಾಷೆ ಮನುಷ್ಯನಿಗೆ ಲಭ್ಯವಿರುವ ಸಾಧನ ಮಾತ್ರವಲ್ಲ. ಪ್ರಪಂಚದೊಳಗೆ ಮನುಷ್ಯನ ಅಸ್ತಿತ್ವವನ್ನು ಮೂಲಭೂತವಾಗಿ ಭಾಷೆಯೇ ರೂಪಿಸುತ್ತದೆ. ಅಂದರೆ ನಮ್ಮ ಅಸ್ತಿತ್ವ ಭಾಷಿಕ (ಲಿಂಗ್ವಿಸ್ಟಿಕ್) ಆದುದು. ನಾವು ಪ್ರಪಂಚದಲ್ಲಿ ಇರುವ ರೀತಿ (ಬೀಯಿಂಗ್ ಇನ್ ದ ವಲ್ರ್ಡ್), ನಮ್ಮ ಬದುಕುಗಳನ್ನು ಸಂಘಟಿಸಿಕೊಂಡಿರುವುದು ಭಾಷೆಯ ಮೂಲಕವೆ. ನಮ್ಮ ಅರಿವು ರೂಪುಗೊಳ್ಳುವುದು ಭಾಷೆಯಿಂದಲೇ.</p>
			<p>ಈ ಮೇಲಿನ ಮಾತುಗಳನ್ನು ಬರೆಯುವಾಗ ಭಾಷಾಪೂರ್ವದ (ಪ್ರಿಲಿಂಗ್ವಿಸ್ಟಿಕ್) ಮತ್ತು ಭಾಷೆಯಾಚೆಗಿನ ಅರಿವುಗಳು ಸಹ ಇವೆ ಎನ್ನುವುದನ್ನು ನಾನು ಅಲ್ಲಗಳೆಯುತ್ತಿಲ್ಲ. ಬದಲಿಗೆ ಬಹುಮಟ್ಟಿಗೆ ನಮ್ಮ ಅಸ್ತಿತ್ವ ಭಾಷಿಕ ನೆಲೆಯ ಮೇಲೆ ನಿಂತಿದೆ ಎನ್ನುವುದನ್ನು ಮಾತ್ರ ಪ್ರತಿಪಾದಿಸುತ್ತಿದ್ದೇನೆ. </p>
			<p>ಭಾಷೆಯ ಮೂಲಕ ನಮ್ಮ ಪ್ರಪಂಚವನ್ನು ಕಟ್ಟಿಕೊಳ್ಳುತ್ತೇವೆ ಎಂದರೆ ಅದರರ್ಥ ಇಷ್ಟೆ: ಭಾಷೆ ನಮ್ಮನ್ನು ರೂಪಿಸುವ ಮೂಲಸೆಲೆಗಳಲ್ಲಿ ಬಹುಮುಖ್ಯವಾದುದು. ಒಂದು ಭಾಷೆಯು ಅಳಿಯುತ್ತಿದೆ ಎಂದರೆ ಅದರೊಡನಿರುವ ಭಾವ, ಬೌದ್ಧಿಕ ಮತ್ತು ನೈತಿಕ ಪ್ರಪಂಚಗಳನ್ನು ಕಳೆದುಹೋಗುತ್ತಿದೆ ಎಂದೇ ಭಾವಿಸಬೇಕಾಗುತ್ತಿದೆ. ಹೀಗೆ ಯಾವುದೆ ಭಾಷೆ ನಶಿಸಿಹೋದರೆ, ಅದರೊಡನೆ ಗುರುತಿಸಿಕೊಂಡಿರುವ ಸಮುದಾಯವೂ ನಶಿಸುತ್ತದೆ. ಆ ಭಾಷೆ ಮತ್ತು ಸಮುದಾಯಗಳು ಸೃಷ್ಟಿಸಿರುವ ಜ್ಞಾನ, ಅಭಿವ್ಯಕ್ತಿ ಮತ್ತು ವಿಶಿಷ್ಟ ಜೀವನಶೈಲಿಗಳು ಸಹ ಅಳಿಯುತ್ತವೆ. ಹಾಗಾಗಿಯೆ ಭಾಷೆ ವೈವಿಧ್ಯತೆಯನ್ನು ಉಳಿಸಿಕೊಳ್ಳುವುದು ನಮ್ಮ ನಾಗರಿಕತೆಯ ವೈವಿಧ್ಯತೆಯನ್ನು ಉಳಿಸಿಕೊಳ್ಳುವುದು ಎರಡೂ ಒಂದೇ ಎಂದು ಚಿಂತಕ ಗಣೇಶ್ ದೇವಿ ವಾದಿಸುತ್ತಾರೆ.</p>
			<p>ದೇವಿಯವರು ದಾಖಲಿಸುತ್ತಿರುವ ಭಾರತದ ಬುಡಕಟ್ಟುಗಳ ಭಾಷೆಗಳಂತೆ ಕನ್ನಡ ವಿನಾಶದ ಅಂಚಿನಲ್ಲಿಲ್ಲ. ಅದು ಸದ್ಯದಲ್ಲಿಯೆ ಅಳಿಸಿಹೋಗುತ್ತಿದೆ ಎನ್ನುವ ಆತಂಕವಿಲ್ಲ. ಕನ್ನಡಕ್ಕೆ ಅದರದೆ ಆದ ದೊಡ್ಡ ಪರಂಪರೆಯಿದೆ, ಶಕ್ತಿಯಿದೆ. ಅದರ ಬೌದ್ಧಿಕ ಪರಂಪರೆ ಸ್ವಲ್ಪ ಕುಸಿದಿರುವ ಇಂದಿನ ಸಂದರ್ಭದಲ್ಲಿಯೂ ಸಹ ಕನ್ನಡವು ಕನ್ನಡಿಗರ ಭಾವಕೋಶವನ್ನು ಆವರಿಸಿಕೊಂಡಿದೆ. ಅಂದರೆ ಪ್ರಪಂಚದ ಅರಿವನ್ನು ಪಡೆಯಲು ಕನ್ನಡದಾಚೆಗೆ ಬೇರೆಬೇರೆ ಭಾಷಿಕ ಸಂಪನ್ಮೂಲಗಳನ್ನು ಹುಡುಕುತ್ತಿರುವವರಿಗೂ ಸಹ ಕನ್ನಡದ ಜೊತೆಗೆ ಭಾವನಾತ್ಮಕ ಸಂಬಂಧವಿದೆ.</p>
			<div class="inlay float-md-right maxw-300">
				<p>ಇಂತಹ ಭಾಷೆ ಸಹ ಯಾವುದೆ ನಿರ್ವಾತದಲ್ಲಿ, ಏನೂ ಇಲ್ಲದ ಸ್ಥಳದಲ್ಲಿ ರೂಪುಗೊಳ್ಳುವುದಿಲ್ಲ. ಅದನ್ನು ನಾವು ಮನುಷ್ಯರೆ ಇತರ ಭಾಷೆಗಳೂ ಇರುವ ಒಂದು ಸಂಕೀರ್ಣ ಸಾಮಾಜಿಕ ಸ್ಥಿತಿಯಲ್ಲಿ ಕಟ್ಟಿಕೊಳ್ಳುತ್ತೇವೆ.</p>
			</div>
			<p> ಈ ಪ್ರಕ್ರಿಯೆ ಒಮ್ಮೆ ನಡೆದು, ನಿಂತುಹೋಗುವಂತಹುದಲ್ಲ, ನಿರಂತರವಾಗಿ ನಡೆ ಯುತ್ತಿರುವಂತಹುದು. ಭಾಷೆ ನಮ್ಮನ್ನು ರೂಪಿಸುವ, ನಾವು ಭಾಷೆಯನ್ನು ಕಟ್ಟಿಕೊಳ್ಳುವ ಡಯಲೆಕ್ಟಿಕಲ್ ಪ್ರಕ್ರಿಯೆ ಸದಾ ನಡೆಯುತ್ತಲೆ ಇರುತ್ತದೆ.</p>
			<p>ಕನ್ನಡವೂ ಸಹ ಹೀಗೆಯೆ ಕಳೆದ ಎರಡು ಸಹಸ್ರಮಾನಗಳಲ್ಲಿ ಬಹುಭಾಷೆಗಳಿದ್ದ ಸಂಕೀರ್ಣ ಪರಿಸರದಲ್ಲಿ ಹುಟ್ಟಿ ಬೆಳೆದಿದೆ. ವಿಕಸನಗೊಳ್ಳುತ್ತ ಬಂದಿದೆ. ಕನ್ನಡಿಗರು ತಮ್ಮ ಪ್ರಪಂಚವನ್ನು ಕಟ್ಟಿಕೊಳ್ಳುವುದನ್ನು ಸಾಧ್ಯವಾಗಿಸಿದೆ. ಕನ್ನಡ ಭಾಷಿಕರೆ ಹೆಚ್ಚಿನ ಸಂಖ್ಯೆಯಲ್ಲಿ ಇರುವ ಐತಿಹಾಸಿಕ ಸಂದರ್ಭಗಳಲ್ಲಿಯೂ ತುಳು, ಕೊಂಕಣಿ ಮತ್ತು ಕೊಡವಗಳಂತಹ ಸ್ಥಳೀಯ ಭಾಷೆಗಳಿಗೂ, ತಮಿಳು, ತೆಲುಗುಗಳಂತಹ ನೆರೆಹೊರೆಯ ಭಾಷೆಗಳಿಗೂ, ಪ್ರಾಕೃತ, ಸಂಸ್ಕೃತ, ಪರ್ಷಿಯನ್,ಇಂಗ್ಲೀಷಗಳಂತಹ ವಿಶ್ವಾತ್ಮಕ ಭಾಷೆಗಳಿಗೂ ಈ ನಾಡಿನಲ್ಲಿ ಸ್ಥಳವನ್ನು ಕಲ್ಪಿಸುತ್ತ, ಅವುಗಳ ಜೊತೆಯಲ್ಲಿಯೆ ಕನ್ನಡವೂ ಉಳಿದುಬಂದಿದೆ. ಹೊರಗಿನ ಪ್ರಭಾವಗಳನ್ನು ಸ್ವೀಕರಿಸಿದೆ. ತನ್ನ ಛಾಪನ್ನು ಇತರ ಸ್ಥಳೀಯ, ನೆರೆಹೊರೆಯ, ವಿಶ್ವಾತ್ಮಕ ಭಾಷೆಗಳ ಮೇಲೆಲ್ಲ ಮೂಡಿಸಿದೆ. ಜೊತೆಗೆ ಕಾಲಕಾಲಕ್ಕೆ ತನ್ನ ಅವಶ್ಯಕತೆಗಳಿಗೆ ತಕ್ಕಂತೆ ಭಾಷೆಯ ಪದಸಂಪತ್ತಿನಲ್ಲಿ, ಅಭಿವ್ಯಕ್ತಿಯ ಪಥಗಳಲ್ಲಿ ಹೊಸದನ್ನು ಸೃಷ್ಟಿಸಿಕೊಳ್ಳುತ್ತ ಬಂದಿದೆ.</p>
			<p>ಹಾಗಾಗಿಯೆ ಕಳೆದ ಎರಡು ಸಾವಿರ ವರ್ಷಗಳಿಂದಲೂ ಕನ್ನಡವನ್ನು ನೂರಾರು ವಿವಿಧ ಬಗೆಗಳಲ್ಲಿ ಬಳಸಿಕೊಂಡಿರುವುದನ್ನು ನಾವು ಕಾಣಬಹುದು. ಶಾಸನಗಳಲ್ಲಿ ಅಧಿಕಾರದ, ರಾಜಕಾರಣದ ಭಾಷೆಯಾಗಿದೆ. ಶಿಷ್ಟ ಸಾಹಿತ್ಯದಲ್ಲಿ ಕಾವ್ಯ&#x2014;ಶಾಸ್ತ್ರಗಳ ಭಾಷೆಯಾಗಿದೆ. ಜನಪದ ಮಹಾಕಾವ್ಯಗಳಲ್ಲಿ ಸಮುದಾಯಗಳ ಕಥನಗಳು, ಜನಪದರ ಹಾಡುಗಳಲ್ಲಿ ಪ್ರತಿದಿನದ ಬದುಕು ಮತ್ತು ಜೀವನಚಕ್ರದ (ಲೈಫ಼್ ಸೈಕಲ್) ಆಚರಣೆಗಳು ಅಭಿವ್ಯಕ್ತಿ ಕಂಡಿವೆ. ವಚನಗಳು, ದಾಸರ ಪದಗಳು ಮತ್ತು ತತ್ವಪದಗಳಲ್ಲಿ ಭಕ್ತಿ, ಆಧ್ಯಾತ್ಮ, ವೈಚಾರಿಕತೆಗಳೆಲ್ಲ ಹಾಡಾಗುತ್ತವೆ. ಆಧುನಿಕ ಕಾಲದಲ್ಲಂತೂ ಕನ್ನಡ ಹೊಸಜ್ಞಾನಪರಂಪರೆಗಳನ್ನು ತನ್ನೊಳಗೆ ತಂದುಕೊಳ್ಳುವ ಕೆಲಸವನ್ನು ಮಾಡಿದೆ.</p>
			<p>ಐತಿಹಾಸಿಕವಾಗಿ ಕನ್ನಡದೊಳಗಿನ ವಿವೇಕವೊಂದು, ಕನ್ನಡಿಗರ ಸಕ್ರಿಯ ಭಾಗವಹಿಸುವಿಕೆಯ ಮೂಲಕವೆ, ಹೀಗೆ ಬದಲಾಗುತ್ತಿರುವ ಕಾಲಗಳಲ್ಲಿ ಕನ್ನಡದ ಅಗತ್ಯಗಳನ್ನು ಅರಿಯುತ್ತ, ಅವುಗಳನ್ನು ಪೂರೈಸುವ ಕೆಲಸವನ್ನೂ ಮಾಡುತ್ತ ಬಂದಿದೆ. ಅಂತಹ ವಿವೇಕವನ್ನು, ಪ್ರಪಂಚದ ಅರಿವನ್ನು ಕಟ್ಟಿಕೊಡುವ ಶಕ್ತಿಯನ್ನು ಕನ್ನಡದ ಮನಸ್ಸು ಎಂದು ಕರೆಯಲು ಬಯಸುತ್ತೇನೆ. ಇದೊಂದು ಬೌದ್ಧಿಕವಲಯಕ್ಕೆ ಸೇರಿದ ಆಯಾಮ ಎನ್ನುವುದನ್ನು ಒತ್ತಿಹೇಳುವುದು ಅನವಶ್ಯಕವೆನಿಸಿದರೂ ಹೇಳಲೇ ಬೇಕಾಗಿದೆ.</p>
			<figure class="float-md-left maxw-600"><img class="img-fluid" src="<?=PUBLIC_URL?>images/201712/0006a.jpg" /></figure>
			<p>ಕನ್ನಡದ ಮನಸ್ಸಿನ ಬಗೆಗಿನ ಚಿಂತನೆ ಹೊಸದೇನಲ್ಲ. ಕಳೆದ ದಶಕದಲ್ಲಿ ಈ ವಿಚಾರದ ಕುರಿತಾಗಿ ವಿಶದವಾದ, ವ್ಯವಸ್ಥಿತ ಚರ್ಚೆ ನಡೆದಿರುವುದು ಆಳ್ವಾಸ್ ನುಡಿಸಿರಿ ವಾರ್ಷಿಕ ಸಮ್ಮೇಳನಗಳಲ್ಲಿ. ಕನ್ನಡ ಮನಸ್ಸಿನ ಬಗ್ಗೆ ವಿಸ್ತೃತ ಚರ್ಚೆಯನ್ನು ಇಲ್ಲಿ ಮಾಡುವುದರ ಬದಲು ಎರಡು ಒಳನೋಟಗಳನ್ನು ಓದುಗರ ಮುಂದಿಡಲು ಬಯಸುತ್ತೇನೆ.</p>
			<p>ಮೊದಲಿಗೆ, 2011ರ ಆಳ್ವಾಸ್ ನುಡಿಸಿರಿ ಭಾಷಣದಲ್ಲಿ ನಾಗಭೂಷಣ ಅವರು ಹೇಳುವಂತೆ ಕನ್ನಡದ ಮನಸ್ಸನ್ನು ಜಗತ್ತನ್ನು ಅರಿಯಲು, ಎದುರಿಸಲು ಅಗತ್ಯವಿರುವ ಕೌಶಲವನ್ನು ಬೆಳೆಸಿಕೊಳ್ಳುವ ಕನ್ನಡದ ಶಕ್ತಿಯೆಂದು ಅರಿಯಬಹುದು. ಎರಡನೆಯದಾಗಿ, ಬರಗೂರರು 2004ರ ಆಳ್ವಾಸ್ ನುಡಿಸಿರಿ ಭಾಷಣದಲ್ಲಿ ಹೇಳುವಂತೆ ಈ ಮನಸ್ಸು ಚಲನಶೀಲವಾದುದು ಮತ್ತು (ತನ್ನ ವರ್ತಮಾನದ ಮಿತಿಗಳನ್ನು, ಚೌಕಟ್ಟುಗಳನ್ನು) ಮೀರುವ ಕ್ರಿಯೆಗಳನ್ನು ತನ್ನ ಲಕ್ಷಣವಾಗಿ ಹೊಂದಿದೆ.</p>
			<p>ಐತಿಹಾಸಿಕವಾಗಿ ಕನ್ನಡದ ಮನಸ್ಸು ಹೇಗೆ ಕೆಲಸ ಮಾಡಿತ್ತು ಎನ್ನುವ ಸ್ಥೂಲ ಚಿತ್ರಣವೊಂದನ್ನು ಕೊಡಬಹುದು. ಈ ಮನಸ್ಸು ಪ್ರಪಂಚದ ಅರಿವನ್ನು ಕನ್ನಡ ಭಾಷಿಕರಿಗೆ ಸಾಕಷ್ಟು ಯಶಸ್ವಿಯಾಗಿಯೆ ಒದಗಿಸಿತ್ತು ಎಂದು ವಿಶ್ವಾಸದಿಂದಲೇ ಹೇಳಬಹುದು. ಆಧುನಿಕಪೂರ್ವ ಯುಗದಲ್ಲಿ ಕನ್ನಡವು ಎಲ್ಲ ವರ್ಗಗಳ ಭಾಷೆಯಾಗಿತ್ತು. ಅದರಲ್ಲಿದ್ದ ಬೌದ್ಧಿಕ ಮತ್ತು ಸಾಂಸ್ಕೃತಿಕ ಸರಕನ್ನು ಮೇಲೆ ಗುರುತಿಸಿದ್ದೇನೆ. ಪ್ರಾಯೋಗಿಕ ಜ್ಞಾನಗಳು ಮತ್ತು ಶಾಸ್ತ್ರಗಳನ್ನು ಬರಹರೂಪದಲ್ಲಿ ನಾವು ಕಾಣಲಿಲ್ಲ ಎನ್ನುವ ಅಭಾವವನ್ನು ಬಿಟ್ಟರೆ ಮಿಕ್ಕಂತೆ ಆಯಾ ಕಾಲಗಳ ಅವಶ್ಯಕತೆಯನ್ನು ಪೂರೈಸುವ ರೀತಿಯಲ್ಲಿ ಕನ್ನಡ ತನ್ನನ್ನು ತಾನು ಕಟ್ಟಿಕೊಂಡಿತ್ತು. ಆಧುನಿಕಯುಗದಲ್ಲಿ ಸಹ ಪ್ರಜ್ಞಾಪೂರ್ವಕವಾಗಿಯೆ ಹೊಸಜ್ಞಾನಧಾರೆಗಳಿಗೆ ತನ್ನನ್ನು ತಾನೆ ತೆರೆದುಕೊಂಡು, ಮರು ಅನ್ವೇಷಣೆ ಮಾಡಿಕೊಂಡಿತ್ತು. ಕನ್ನಡಕ್ಕೊಂದು ಬೌದ್ಧಿಕತೆಯನ್ನು ಕಟ್ಟಿಕೊಡುವ ದೊಡ್ಡದೊಂದು ಪಡೆ ವಿಶ್ವವಿದ್ಯಾನಿಲಯಗಳೊಳಗೆ ಮತ್ತು ಹೊರಗೆ ನಾಗರಿಕ ಸಮಾಜದಲ್ಲಿ ತುಂಬ ಕ್ರಿಯಾಶೀಲವಾಗಿತ್ತು.</p>
			<p>ಕನ್ನಡದ ಮನಸ್ಸು ಕಟ್ಟಿಕೊಟ್ಟ ವಿಭಿನ್ನ ಪ್ರಪಂಚಗಳ ಬಗ್ಗೆ, ಕನ್ನಡ ಇತರ ಭಾಷೆಗಳ ಜೊತೆಗೆ ಹೇಗೆ ಸಹಬಾಳ್ವೆ ನಡೆಸಿತು ಎನ್ನುವುದರ ಕುರಿತಾಗಿ ಸೊಗಸಾದ ಪುಸ್ತಕವನ್ನು ಬರೆಯಬಹುದು. ಆದರೆ ನಾವು ಕೇಳಿಕೊಳ್ಳುತ್ತಿರುವ ಪ್ರಶ್ನೆಯೆಂದರೆ ಇಂತಹದೊಂದು ಕನ್ನಡದ ಮನಸ್ಸು ಇಂದು ಹೇಗೆ ಕ್ರಿಯಾಶೀಲವಾಗಿದೆ, 21ನೆಯ ಶತಮಾನದ ನಿರ್ದಿಷ್ಟ ಸವಾಲುಗಳನ್ನು ಎದುರಿಸುತ್ತಿದೆ ಎನ್ನುವುದು.</p>
			<figure class="float-md-right maxw-300"><img class="img-fluid" src="<?=PUBLIC_URL?>images/201712/0007a.jpg" /></figure>
			<p>ಈ ಪ್ರಬಂಧದ ಆರಂಭದಲ್ಲಿಯೆ ಕನ್ನಡದ ಮನಸ್ಸು ಮುಚ್ಚುತ್ತಿದೆಯೆ ಎಂಬ ಅನುಮಾನವನ್ನು ವ್ಯಕ್ತಪಡಿಸುವ ಮೂಲಕ ಓದುಗರಿಗೆ ನನ್ನ ಚಿಂತನೆಯ ದಿಶೆಯನ್ನು ಗುರುತಿಸಿದ್ದೇನೆ, ನನ್ನ ಪೂರ್ವಾಗ್ರಹಗಳನ್ನು ಮುಕ್ತವಾಗಿ ಒಪ್ಪಿಕೊಂಡಿದ್ದೇನೆ. ನನ್ನ ಅನುಮಾನವನ್ನು ಎರಡು ರೀತಿಯಲ್ಲಿ ಸ್ಪಷ್ಟೀಕರಿಸಬಹುದು. ಒಂದು, ಇಂದಿನ ಕನ್ನಡದ ಪ್ರಪಂಚವನ್ನು ಅವಲೋಕಿಸುವ ಮೂಲಕ. ಇಲ್ಲಿ ಬೆಂಗಳೂರಿನ ರಸ್ತೆಗಳಲ್ಲಿನ ದಟ್ಟ ಸಂದಣಿಯಿಂದ ಹಿಡಿದು ಹೆಚ್ಚುತ್ತಿರುವ ಅಸಮಾನತೆಯವರೆಗೆ, ನಮ್ಮ ಶಿಕ್ಷಣ ವ್ಯವಸ್ಥೆಯಲ್ಲಿನ ಬಿಕ್ಕಟ್ಟುಗಳಿಂದ ಎಲ್ಲ ವಲಯದ ವೃತ್ತಿಪರರ ಅಭದ್ರತೆಯ ತನಕ ನಮಗೆ ನೂರಾರು ನಿದರ್ಶನಗಳು ಮೇಲಿನ ಮಾತನ್ನು ಪುಷ್ಟೀಕರಿಸಲು ದೊರಕುತ್ತವೆ.</p>
			<div class="inlay float-md-left maxw-300">
				<p>ಬೆಂಗಳೂರಿನಿಂದ ಹಿಡಿದು ಲಂಬಾಣಿ ತಾಂಡಾವೊಂದರ ತನಕ ಎಲ್ಲೆಡೆ ಏನೊ ಸರಿಯಿಲ್ಲ ಎನ್ನುವ ಭಾವನೆ ದಟ್ಟವಾಗಿದೆ. ಇದು ಯಾರನ್ನೇ ಕೇಳಿದರೂ ಮುಕ್ತವಾಗಿ ಒಪ್ಪುವ ವಿಚಾರವೆಂದು ನನಗನ್ನಿಸುತ್ತದೆ.</p>
			</div>
			<p>ಹೀಗೆ ಕನ್ನಡದ ಮನಸ್ಸು ಕಟ್ಟಿರುವ ಇಂದಿನ ಭೌತಿಕ ಪ್ರಪಂಚ, ಅದರೊಳಗಿನ ವಿದ್ಯಮಾನಗಳ ಬಗ್ಗೆ ಇರುವ ಅಸಮಾಧಾನವನ್ನು ಒಂದು ಅಳತೆಗೋಲಾಗಿ ಪರಿಗಣಿಸೋಣ. ನನ್ನ ಅನುಮಾನದ ಮೂಲವಾಗಿರುವ ಎರಡನೆಯ ಮುಖ್ಯ ಲಕ್ಷಣವೆಂದರೆ ಕನ್ನಡವು ಕಳೆದ ಮೂರು ದಶಕಗಳಲ್ಲಿ ಪ್ರಜ್ಞಾಪೂರ್ವಕವಾಗಿಯೆ ತನ್ನನ್ನು ಸ್ವಯಂ ಪ್ರತ್ಯೇಕಿಸಿಕೊಂಡಿರುವುದು. ಅಂದರೆ ಕನ್ನಡದಾಚೆಗಿನ ಬೌದ್ಧಿಕ ಮತ್ತು ತಾತ್ವಿಕ ಬೆಳವಣಿಗೆಗಳನ್ನು ನಿರ್ಲಕ್ಷಿಸುತ್ತ, ಕನ್ನಡ ವನ್ನೊಂದು ದ್ವೀಪವಾಗಿಸಿರುವುದು. ಈ ಎರಡನೆಯ ವಿದ್ಯಮಾನವನ್ನು ಕನ್ನಡದ ಮನಸ್ಸನ್ನು ಇಂದು ಅಗಾಧವಾಗಿ ಪ್ರಭಾವಿಸುವ ಎರಡು ಬಹುಮುಖ್ಯ ವಲಯಗಳಲ್ಲಿ ತುಂಬ ಸ್ಪಷ್ಟವಾಗಿ, ತುಂಬ ನಾಟಕೀಯವಾಗಿ ಕಾಣಬಹುದು. ಅವು ಯಾವುವೆಂದರೆ ಕನ್ನಡ ಚಳುವಳಿ ಮತ್ತು ಕನ್ನಡ ಬೌದ್ಧಿಕ ಪರಂಪರೆ.</p>
			<p>ಕನ್ನಡ ಚಳುವಳಿಯನ್ನು ವಿಶಾಲ ನೆಲೆ ಯೊಂದರಲ್ಲಿ ಗ್ರಹಿಸುವುದಾದರೆ ಅದನ್ನು ಆಧುನಿಕ ಕನ್ನಡ ಹಾಗೂ 20ನೆಯ ಶತಮಾನದ ಕನ್ನಡಿಗನ ಅನಿಶ್ಚಿತ ಮತ್ತು ಅಪಾಯಕಾರಿ ಪರಿಸ್ಥಿತಿಗೆ ಕನ್ನಡದ ಮನಸ್ಸು ತೋರಿಸಿದ ಪ್ರತಿಕ್ರಿಯೆಯೆನ್ನಬಹುದು. ಹಾಗೆ ನೋಡಿದಾಗ ಕನ್ನಡ ಬೌದ್ಧಿಕತೆಯನ್ನೂ ಕನ್ನಡ ಚಳುವಳಿಯ ಒಂದು ಆಯಾಮವಾಗಿಯೆ ನೋಡಬಹುದು. ಆದರೆ ಇಲ್ಲಿ ಕನ್ನಡ ಚಳುವಳಿಯನ್ನು ಹೆಚ್ಚು ನಿರ್ದಿಷ್ಟವಾಗಿ ಕನ್ನಡವನ್ನು ಅಧಿಕೃತಭಾಷೆಯಾಗಿಸಲು ನಡೆಯುತ್ತಿರುವ ಪ್ರಯತ್ನಗಳ ಹಿನ್ನೆಲೆಯಲ್ಲಿಯೇ ನೋಡೋಣ.</p>
			<p>ಈ ಕನ್ನಡ ಚಳುವಳಿ 1970ರ ದಶಕದಿಂದ ಉಗ್ರಗಾಮಿ ಗುಣವನ್ನು ಬೆಳೆಸಿಕೊಳ್ಳತೊಡಗಿತು ಎನ್ನುವುದು ಹೊಸವಿಷಯವೇನಲ್ಲ. ಕನ್ನಡಿಗರ ಒಳ್ಳೆಯತನವನ್ನು ಹೊರಗಿನವರು ದುರುಪಯೋಗ ಪಡಿಸಿಕೊಳ್ಳುತ್ತಾರೆ ಎನ್ನುವ ಆತಂಕಕೇಂದ್ರಿತ ನೆಲೆಯಿಂದ ಕನ್ನಡ ಚಳುವಳಿಯನ್ನು ಬೆಳೆಸುವ ಪ್ರಯತ್ನ ನಡೆಯಿತು. ಆದುದರಿಂದಲೇ ಕನ್ನಡದ ನೆಲ, ಗಡಿ, ಜಲ ಇತ್ಯಾದಿ ಹಿತಾಸಕ್ತಿಗಳ ರಕ್ಷಣೆಯನ್ನು ಆಕ್ರಮಣಕಾರಿ ತಂತ್ರಗಳ ಮೂಲಕವೆ ಮಾಡಬೇಕು ಎನ್ನುತ್ತ ಕನ್ನಡ ಚಳುವಳಿಯನ್ನು ಪೌರುಷದ ಭಾಷೆ ಮತ್ತು ಪರಿಕಲ್ಪನೆಗಳ ಮೂಲಕ ಕಟ್ಟಲಾಗುತ್ತಿದೆ. ಅಲ್ಲದೆ ಮುಂಬಯಿಯ ಶಿವಸೇನಾ ಕನ್ನಡ ಚಳುವಳಿಗೆ ಮಾದರಿಯಾಗಿ ಪರಿಗಣಿತವಾಗುತ್ತಿದೆ.</p>
			<p>ಇಂತಹ ತಿರುವು ಕನ್ನಡ ಚಳುವಳಿಯಲ್ಲಿ ಏಕಾಯಿತು ಎನ್ನುವುದನ್ನು ವಿವರಿಸುವುದು ಸ್ವಲ್ಪ ಕಷ್ಟ. ಏಕೆಂದರೆ ಏಕೀಕರಣವಾದ ಮೇಲೆ ಕನ್ನಡದ ಸ್ಥಾನಮಾನದಲ್ಲಿ ಸಾಕಷ್ಟು ಬದಲಾವಣೆಯಾಗಿದೆ ಮತ್ತು ಕನ್ನಡಿಗನ ಪರಿಸ್ಥಿತಿ ಸುಭದ್ರವಾಗಿದೆ. 1956ರಲ್ಲಿ ಕರ್ನಾಟಕ ರಾಜ್ಯ ರಚನೆಯಾದಾಗ ಅರವತ್ತು ವರ್ಷಗಳ ನಂತರ ನಾವೆಷ್ಟು ಪ್ರಗತಿಯನ್ನು ಮಾಡಿರುತ್ತೇವೆ ಎಂದು 2017ರ ಇಂದಿನ ಚಿತ್ರಣವನ್ನು ಕೊಟ್ಟಿದ್ದರೆ ಅಂದಿನ ಕನ್ನಡಿಗ ಒಪ್ಪಿಕೊಂಡಿರುತ್ತಿದ್ದರೇನೊ. ಅಂದರೆ ಮೈಸೂರಿನ ಬದಲು ರಾಜ್ಯದ ಹೆಸರನ್ನು ಕರ್ನಾಟಕ ಎಂದು ಬದಲಿಸಿರುತ್ತೇವೆ. ಕನ್ನಡವು ಕರ್ನಾಟಕ ರಾಜ್ಯದ ಆಡಳಿತ ಮತ್ತು ಶಿಕ್ಷಣದ ಭಾಷೆಯಾಗಿರುತ್ತದೆ. ಕರ್ನಾಟಕದಲ್ಲಿ 50ಕ್ಕೂ ಹೆಚ್ಚು ಉನ್ನತ ಶಿಕ್ಷಣಸಂಸ್ಥೆಗಳು, 1000ಕ್ಕೂ ಹೆಚ್ಚು ಪ್ರಥಮ ದರ್ಜೆ ಕಾಲೇಜುಗಳು, 250 ಮೆಡಿಕಲ್ ಮತ್ತು ಇಂಜಿನಿಯರಿಂಗ್ ಕಾಲೇಜುಗಳು, 5000ಕ್ಕೂ ಹೆಚ್ಚು ಪದವಿಪೂರ್ವ ಕಾಲೇಜುಗಳು ಮತ್ತು 75,000 ಶಾಲೆಗಳು ಇರುತ್ತವೆ. ಅವುಗಳಲ್ಲಿ ಹತ್ತು ಲಕ್ಷಕ್ಕೂ ಹೆಚ್ಚು ವಿದ್ಯಾರ್ಥಿಗಳು ಉನ್ನತ ಶಿಕ್ಷಣವನ್ನೂ, ಸುಮಾರು 80 ಲಕ್ಷಕ್ಕೂ ಹೆಚ್ಚು ಮಕ್ಕಳು ಶಾಲಾ ಶಿಕ್ಷಣವನ್ನು ಪಡೆಯುತ್ತಿರುತ್ತಾರೆ ಎಂದರೆ ಅದರ ಬಗ್ಗೆ ಹೆಮ್ಮೆಯ ಮಾತುಗಳನ್ನೇ ಆಡುತ್ತಿದ್ದೆವು. ಇದರ ಜೊತೆಗೆ ಕನ್ನಡ ಮತ್ತು ಸಂಸ್ಕೃತಿ ಇಲಾಖೆ ಹಾಗೂ ಅದರ ಹಲವಾರು ಅಂಗಸಂಸ್ಥೆಗಳೂ ಸಹ ಕನ್ನಡದ ಕೈಂಕರ್ಯಕ್ಕಾಗಿ ಇರುವುದನ್ನು ನಾವಿಲ್ಲಿ ನೆನಪಿಸಿಕೊಳ್ಳಬೇಕು. ಇಷ್ಟೆಲ್ಲ ಮೂಲಸೌಕರ್ಯಗಳನ್ನು ಕಟ್ಟಿಕೊಂಡಿದ್ದೇವೆ ಎನ್ನುವುದು ನಿಜವಾದರೂ ನಾವಿಂದು ಕನ್ನಡದ ಅಳಿವನ್ನು ನಿರೀಕ್ಷಿಸುತ್ತಿರುವ ಪ್ರೇಕ್ಷಕರಂತೆ ಮಾತನಾಡುತ್ತಿದ್ದೇವೆ. ಇದಾವುದೂ ನಮಗೆ ಫಲ ನೀಡುತ್ತಿಲ್ಲವೆ? ಕನ್ನಡನಾಡಿನಲ್ಲಿರುವ ಇಷ್ಟೆಲ್ಲ ಸಂಸ್ಥೆಗಳಿಂದ ಕನ್ನಡದ ಜ್ಞಾನಭಂಡಾರ ವಿಸ್ತಾರವಾಗಬೇಕಿತ್ತು. ಕನ್ನಡ ಮನಸ್ಸು ತನ್ನಲ್ಲಿರುವ ಇಷ್ಟೆಲ್ಲ ಮೂಲಸೌಕರ್ಯಗಳ ಲಾಭವನ್ನು ಪಡೆಯಬೇಕಾಗಿತ್ತು. ಆದರೆ ಹಾಗಾಗಿಲ್ಲ.</p>
			<p>ಕನ್ನಡ ಚಳುವಳಿಯ ಮೂಲಗುಣದಲ್ಲಿ ಆಗಿರುವ ಬದಲಾವಣೆಗಳೇನಾದರೂ ಇದಕ್ಕೆ ಕಾರಣವೆ? ಕನ್ನಡ ಚಳುವಳಿಯು ಉಗ್ರಗಾಮಿ ತನವನ್ನು ತನ್ನದಾಗಿಸಿಕೊಂಡು, ಕನ್ನಡದ ಮನಸ್ಸನ್ನು ಪ್ರತ್ಯೇಕತೆಯ ಕಡೆಗೆ ತಳ್ಳುತ್ತಿದೆ. ಈ ಪ್ರತ್ಯೇಕತೆಯು ಭಾರತದ ಒಕ್ಕೂಟದಿಂದ ಕರ್ನಾಟಕ ಬೇರೆಯಾಗಬೇಕು ಎನ್ನುವುದಿಲ್ಲ. ಅದರೆ ನಮ್ಮ ಕಲ್ಪನೆ ಮತ್ತು ಬೌದ್ಧಿಕತೆಗಳಲ್ಲಿ ಕೇವಲ ಗಡಿ, ಪ್ರಾದೇಶಿಕ ಆಯಾಮಗಳು, ಜಲ ಇತ್ಯಾದಿಗಳ ಬಗ್ಗೆ ಕನ್ನಡ ನಾಡು ನೆರೆಹೊರೆಯವರಿಂದ ಎದುರಿಸುತ್ತಿರುವ ಸವಾಲುಗಳನ್ನು ಮಾತ್ರ ವೈಭವೀಕರಿಸುತ್ತದೆ. ಈ ಸವಾಲುಗಳಿಗೆ ಪರಿಹಾರವಾಗಿ ಕನ್ನಡನಾಡನ್ನು ಜಗತ್ತಿನ ಜೊತೆಗೆ ತೊಡಗಿಸಿಕೊಳ್ಳುವುದರಿಂದ ವಿಮುಖ ವಾಗಿಸುವಲ್ಲಿ, ಅದನ್ನೊಂದು ದ್ವೀಪವಾಗಿಸುವತ್ತ ಕನ್ನಡ ಚಳುವಳಿ ಉತ್ಸುಕವಾಗಿರುತ್ತದೆ.</p>
			<p>ಕನ್ನಡ ಚಳುವಳಿಯ ಈ ಹೊಸಮುಖ ಸೃಜನಶೀಲ ಮನಸ್ಸುಗಳನ್ನೂ ಪ್ರಭಾವಿಸಿದೆ. ಈ ಮಾತನ್ನು ಪುಷ್ಟೀಕರಿಸಲು ನೀಡಬಹುದಾಗಿರುವ ನೂರಾರು ಉದಾಹರಣೆಗಳ ಪೈಕಿ 2015ರ ರಾಜ್ಯೋತ್ಸವದಂದು ಬಿಡುಗಡೆಯಾದ ಕನ್ನಡ ಡಿಂಡಿಮ ಹಾಡಿನ ಆವೃತ್ತಿಯನ್ನು ಗಮನಿಸಿ. ವಾರ್ತಾ ಮತ್ತು ಪ್ರಸಾರ ಇಲಾಖೆಯ ಪ್ರಾಯೋಜಕತ್ವದ ಈ ಹಾಡನ್ನು ಕೃಪಾಕರ ಮತ್ತು ಸೇನಾನಿಯವರು ನಿರ್ಮಿಸಿದರು. ಸಂಗೀತ ನೀಡಿದವರು ಪೂರ್ಣಚಂದ್ರ ತೇಜಸ್ವಿ. ಮೈಸೂರಿನ ಚಿಕ್ಕಗಡಿಯಾರ ಮತ್ತು ದೇವರಾಜ ಮಾರುಕಟ್ಟೆಗಳಲ್ಲಿ ಚಿತ್ರೀಕರಣಗೊಂಡ ಈ ಹಾಡು ಸಾಮಾಜಿಕ ತಾಣಗಳಲ್ಲಿ ತುಂಬ ಜನಪ್ರಿಯವಾಯಿತು. ಎತ್ತರದ ಸ್ವರದಲ್ಲಿ, ತಮಟೆಯ ದನಿಯೊಂದಿಗೆ ’ಬಾರಿಸು ಕನ್ನಡ ಡಿಂಡಿಮವ’ ಎನ್ನುತ್ತಿದ್ದಂತೆ ಕೇಳುಗರ ಹೃದಯಗಳಲ್ಲಿ ಚಿತ್ತಾಕರ್ಷಕ ಡಿಂಡಿಮನಾದ ಕೇಳಲಾರಂಭಿಸುತ್ತದೆ.</p>
			<div class="inlay float-md-right maxw-300">
				<p>ಕಳೆದ ಮೂವತ್ತು ವರ್ಷಗಳಿಂದ ಹಂಪಿಯಲ್ಲಿ ಉತ್ಖನನಗಳ ಮೂಲಕ ಪಶ್ಚಿಮದ ಹತ್ತಾರು ವಿದ್ವಾಂಸರು ವಿಜಯನಗರದ ಭೌತಿಕಪರಿಸರವನ್ನು ಅಧ್ಯಯನ ಮಾಡಿದ್ದಾರೆ, ನೂರಾರು ಸಂಶೋಧನ ಬರಹಗಳನ್ನು ಪ್ರಕಟಿಸಿದ್ದಾರೆ. ಕೆಲವೆ ಮೈಲಿ ದೂರದಲ್ಲಿರುವ ಕನ್ನಡ ವಿಶ್ವವಿದ್ಯಾನಿಲಯವು ಈ ಯಾವ ಅಧ್ಯಯನಗಳಲ್ಲೂ ಭಾಗಿಯಾಗಿಲ್ಲ, ವಿದ್ವಾಂಸರ ಜೊತೆಗೆ ಒಡನಾಡಿಲ್ಲ.</p>
			</div>
			<p>ಮೊದಲಬಾರಿಗೆ ಕನ್ನಡ ಡಿಂಡಿಮವನ್ನು ಕೇಳಿದಾಗ ಅದಕ್ಕೆ ಮನಸೋತಿದ್ದುಂಟು. ತಕ್ಷಣವೆ ಎರಡು ಅಂಶಗಳು ಎದ್ದು ಕಾಣಲಾರಂಭಿಸಿದವು. ಮೊದಲನೆಯ ಅಂಶ ಹಾಡಿನ ಕಥನದ ಚೌಕಟ್ಟು. ನೋಡುಗನಿಗೆ ಮೊದಲು ಕೇಳುವುದು ದೇವರಾಜ ಮಾರುಕಟ್ಟೆಯಲ್ಲಿ ಕನ್ನಡೇತರ ಭಾಷೆಗಳ ಕಲರವ. ಅಲ್ಲಿಂದ ಹೊರಬಂದರೆ ಚಿಕ್ಕಗಡಿಯಾರದ ಆವರಣದಲ್ಲಿ ಗಿಟಾರ್ ನುಡಿಸುತ್ತ, ತನ್ನ ಗುಂಪಿನೊಡನೆ ಇಂಗ್ಲೀಷಿನಲ್ಲಿ ಹಾಡುತ್ತಿರುವ ಯುವಕ ಕಾಣುತ್ತಾನೆ. ಆ ಯುವಕನ ಅಲ್ಲಿರುವ ಕನ್ನಡಿಗರನ್ನೂ ತನ್ನೊಡನೆ ದನಿಗೂಡಿಸುವಂತೆ ಆಹ್ವಾನಿಸುತ್ತಾನೆ. ಆ ಆಹ್ವಾನಕ್ಕೆ ಉತ್ತರವಾಗಿ ಕನ್ನಡದ ಡಿಂಡಿಮ ಮೊಳಗುತ್ತದೆ. ಹೀಗೆ ಕನ್ನಡದ ನೆಲ ಇತರ ಭಾಷೆಗಳ ಶಬ್ದಗಳು ಕೇಳುತ್ತಿರುವ ನೆಲ ಎನ್ನುವ ಗ್ರಹಿಕೆಯಿಂದಲೇ ಈ ಹಾಡಿನ ಕಥನ ಹುಟ್ಟುತ್ತಿದೆ.</p>
			<p>ಕನ್ನಡದ ಯುವಕ, ಯುವತಿಯರು ’ಬಾರಿಸು ಕನ್ನಡ ಡಿಂಡಿಮ’ವನ್ನು ಹಾಡುತ್ತಿರುವಾಗ, ಕೇಳುಗನನ್ನು ತಟ್ಟುವ ಎರಡನೆಯ ಅಂಶವೆಂದರೆ ಹಾಡಿನ ಸಾಲುಗಳ ಸಂಯೋಜನೆ. ಈ ಆವೃತ್ತಿಯಲ್ಲಿ ಹಾಡುತ್ತಿರುವ ಸಾಲುಗಳು ಕೇವಲ ಕುವೆಂಪು ಅವರ ’ಕನ್ನಡ ಡಿಂಡಿಮ’ ಕವನದ್ದಲ್ಲ. ಇದರ ಮೊದಲ ಎರಡು ಸಾಲುಗಳಿಂದ ಪ್ರಾರಂಭವಾಗಿ ನಂತರ ಕುವೆಂಪುರವರ ಇತರ ಕವನಗಳ ಸಾಲುಗಳನ್ನು ಒಳಗೊಳ್ಳುತ್ತದೆ. ಈ ಸಾಲುಗಳೆಲ್ಲ ಕನ್ನಡದ, ಕನ್ನಡಿಗನ ಭಾವನಾತ್ಮಕ ಭೂಗೋಳವನ್ನು ಗುರುತಿಸುವ ಇಂತಹ ಸಾಲುಗಳನ್ನು ನೋಡಿ: </p>
			<p><strong>ನೀ ಮೆಟ್ಟುವ ನೆಲ ಅದೆ ಕರ್ನಾಟಕ .....<br />
				ಎಲ್ಲಾದರೂ ಇರು ಎಂತಾದರು ಇರು ಎಂದೆಂದಿಗು ನೀ ಕನ್ನಡವಾಗಿರು <br />
			ಕನ್ನಡಗೋವಿನ ಓ ಮುದ್ದಿನ ಕರು ಕನ್ನಡತನವೊಂದಿದ್ದರೆ ನೀನಮ್ಮಗೆ ಕಲ್ಪತರು</strong></p>
			<p>ಈ ಸಾಲುಗಳ ನಂತರದಲ್ಲಿ ಕನ್ನಡ ಡಿಂಡಿಮದ ಮೊದಲ ಪದ್ಯ ಬರುತ್ತದೆ.</p>
			<p><strong>ಸತ್ತಂತಿಹರನು ಬಡಿದೆಚ್ಚರಿಸು<br />
				ಕಚ್ಚಾಡುವರನು ಕೂಡಿಸಿ ಒಲಿಸು<br />
				ಹೊಟ್ಟೆಯ ಕಿಚ್ಚಿಗೆ ಕಣ್ಣೀರ್ ಸುರಿಸು<br />
			ಒಟ್ಟಿಗೆ ಬಾಳುವ ತೆರದಲಿ ಹರಸು</strong></p>
			<p>ಕವನದ ಎರಡನೆಯ ಪದ್ಯವನ್ನು ಬಿಟ್ಟು, ಈ ಆವೃತ್ತಿಯ ಸಂಯೋಜಕರು ಮತ್ತೆ ಭಾವನಾತ್ಮಕ ಸಂದೇಶದತ್ತ ಹಿಂದಿರುಗುತ್ತಾರೆ.</p>
			<p><strong>ಕನ್ನಡ ಕನ್ನಡ ಹಾ ಸವಿ ಕನ್ನಡ....<br />
			ಕನ್ನಡ ಎನೆ ಕುಣಿದಾವುದೆನ್ನೆದೆ ಕನ್ನಡ ಎನೆ ಕಿವಿ ನಿಮಿರುವುದು</strong></p>
			<p>ಈ ಆವೃತ್ತಿ ಮುಗಿಯುವುದು ’ಎಲ್ಲಾದರು ಇರು, ಎಂತಾದರು ಇರು ಎಂದಿಂದಿಗೂ ನೀ ಕನ್ನಡವಾಗಿರು’ ಎನ್ನುವ ಸಾಲಿನೊಂದಿಗೆ. ಸಂಯೋಜನೆಗೆ ಆಯ್ದುಕೊಂಡಿರುವ ಸಾಲುಗಳಿಂದ ಕನ್ನಡಿಗನನ್ನು ಭಾವನಾತ್ಮಕವಾಗಿ ಬಡಿದೆಬ್ಬಿಸುವ ಉದ್ದೇಶ ಕಾಣುತ್ತದೆ. ಈ ಅಂಶ ಸ್ಪಷ್ಟವಾಗುವುದು ಈ ಸಂಯೋಜನೆಯಿಂದ ಕೈಬಿಟ್ಟಿರುವ ಮೂಲ ’ಕನ್ನಡ ಡಿಂಡಿಮ’ ಕವನದ ಎರಡನೆಯ ಪದ್ಯವನ್ನು ಗಮನಿಸಿದಾಗ.</p>
			<p><strong>ಕ್ಷಯಿಸೆ ಶಿವೇತರ ಕೃತಿಕೃತಿಯಲ್ಲಿ<br />
				ಮೂಡಲಿ ಮಂಗಳ ಮತಿಮತಿಯಲ್ಲಿ<br />
				ಕವಿಋಷಿಸಂತರ ಆದರ್ಶದಲಿ<br />
			ಸರ್ವೋದಯವಾಗಲಿ ಸರ್ವರಲಿ.</strong></p>
			<p>ಕುವೆಂಪುರ ಮಾನವತಾವಾದ ಮತ್ತು ಆಧ್ಯಾತ್ಮಿಕತೆಯನ್ನು ಪ್ರತಿನಿಧಿಸುವ ಎರಡನೆಯ ಪದ್ಯವಿಲ್ಲದೆ ’ಕನ್ನಡ ಡಿಂಡಿಮ’ ಕವನ ಅಪೂರ್ಣ. ಕುವೆಂಪು ಕೇವಲ ಕನ್ನಡಿಗನನ್ನು ಎಚ್ಚರಿಸಲು ಡಿಂಡಿಮದ ಮೊರೆಹೋಗುತ್ತಿಲ್ಲ. ಜೊತೆಗೆ ಕನ್ನಡಿಗ ಸರ್ವೋದಯವನ್ನು ಬಯಸುವ ವಿಶ್ವಮಾನವನೂ ಆಗಬೇಕು ಎಂದು ಭಾವಿಸುತ್ತಾರೆ. ಈ ಆಧ್ಯಾತ್ಮಿಕ ಆಯಾಮವನ್ನು ಇಂದಿನ ಕನ್ನಡ ಚಳುವಳಿ ಮತ್ತು ಕನ್ನಡದ ಮನಸ್ಸು ಕಳೆದುಕೊಂಡಿವೆ ಎನ್ನುವ ಅನುಮಾನ ನನ್ನದು. ಇಂತಹ ಸ್ವಯಂ ಪ್ರತ್ಯೇಕೀಕರಣ ಕನ್ನಡದ ವಿಶ್ವಾತ್ಮಕ ಪರಂಪರೆಗೆ, ಕನ್ನಡ ಮನಸ್ಸಿನ ಸಹಜ ಪ್ರಕೃತಿಗೆ ವಿರುದ್ಧವಾದುದು.</p>
			<p>ಕುವೆಂಪು ಅವರು ’ಕನ್ನಡ ಡಿಂಡಿಮ’ವನ್ನು ಬರೆದದ್ದು 1960ರಲ್ಲಿ, ಮೈಸೂರು ವಿಶ್ವವಿದ್ಯಾನಿಲಯದ ವಿಶಾಲ ಮಾನಸ ಗಂಗೋತ್ರಿ ಆವರಣಕ್ಕೆ ಸ್ನಾತಕೋತ್ತರ ವಿಭಾಗಗಳನ್ನು ವರ್ಗಾಯಿಸುವ ಸಂದರ್ಭದಲ್ಲಿ. ಕುಲಪತಿಗಳಾಗಿ ಅವರು ತೆಗೆದುಕೊಂಡಿದ್ದ ಈ ನಿರ್ಧಾರಕ್ಕೆ ವ್ಯಾಪಕವಾದ ವಿರೋಧವೂ ವ್ಯಕ್ತವಾಗಿತ್ತು. ಮಾನಸ ಗಂಗೋತ್ರಿಯ ಉದ್ಘಾಟನೆಯ ಸಂದರ್ಭದಲ್ಲಿ ಮತ್ತು ನಂತರದ ವರ್ಷಗಳಲ್ಲಿ ಹಲವಾರು ಬಾರಿ ಜ್ಞಾನಸೃಷ್ಟಿ ಮತ್ತು ಪ್ರಸರಣಗಳ ಭಾಷೆಯಾಗಿ ಕನ್ನಡವನ್ನು ಬೆಳೆಸುವ ಬಗ್ಗೆ ಕುವೆಂಪು ಮಾತನಾಡಿದರು. ಮಾನಸಗಂಗೋತ್ರಿಯಂತಹ ಹತ್ತಾರು ಆವರಣಗಳನ್ನು ಕರ್ನಾಟಕದಾದ್ಯಂತ ನಾವು ನಂತರದ ಆರು ದಶಕಗಳಲ್ಲಿ ಕಟ್ಟಿಕೊಂಡಿದ್ದೇವೆ. ಆದರೆ ಜಗತ್ತಿನ ಭಾಷೆಗಳ ಜೊತೆಗೆ ಸರಿಸಮನಾಗಿ ಕನ್ನಡ ಬೆಳೆಯುವ ಕುವೆಂಪು ಅವರ ಕನಸು ಇನ್ನೂ ಹಾಗೆಯೆ ಉಳಿದಿದೆ.</p>
			<figure class="float-md-right maxw-600"><img class="img-fluid" src="<?=PUBLIC_URL?>images/201712/0008a.jpg" /></figure>
			<p>ಹಿಂದಿನ ಭಾಗದಲ್ಲಿ ಕನ್ನಡ ಬೌದ್ಧಿಕ ಪರಂಪರೆಯು ತನ್ನನ್ನು ತಾನೆ ಪ್ರತ್ಯೇಕಿಸಿಕೊಳ್ಳುತ್ತಿರುವ ಕನ್ನಡದ ಎರಡನೆಯ ವಲಯ ಎಂದು ನಾನು ಗುರುತಿಸಿದೆ. ಆಗ ನಾನು ವಾದಿಸಿದಂತೆ ಕನ್ನಡಕ್ಕೆ ಕರ್ನಾಟಕದಲ್ಲಿ ಗಣನೀಯ ಪ್ರಮಾಣದಲ್ಲಿ ಶಿಕ್ಷಣ ವ್ಯವಸ್ಥೆ ಮತ್ತು ಅಕಾಡೆಮಿ / ಪ್ರಾಧಿಕಾರಗಳಂತಹ ಮೂಲಸೌಕರ್ಯ ಲಭ್ಯವಿದೆ. ಈ ವಲಯದ ಸಂಸ್ಥೆಗಳೆ ಕನ್ನಡ ಬೌದ್ಧಿಕತೆಯನ್ನು ಕಟ್ಟುತ್ತಿರುವುದು. ಆದರೆ ಈ ಎಲ್ಲ ಸಾಂಸ್ಥಿಕ ಮೂಲಸೌಕರ್ಯಗಳಿಂದ ಹೊರಬರುತ್ತಿರುವುದು, ಬಸವಲಿಂಗಪ್ಪನವರ ಪ್ರಖ್ಯಾತ ಪ್ರತಿಮೆಯನ್ನೆ ಮತ್ತೊಮ್ಮೆ ಬಳಸಿ ಹೇಳುವುದಾದರೆ, ಬಹುತೇಕ ಬೂಸಾ ಮಾತ್ರ.</p>
			<p>ವಿಪರ್ಯಾಸವೆಂದರೆ ಕುವೆಂಪು ಅವರು ಮಾನಸ ಗಂಗೋತ್ರಿಯ ಹೊಸವಿಭಾಗಗಳು ಕನ್ನಡದಲ್ಲಿ ಪಾಠ, ಸಂಶೋಧನೆಗಳನ್ನು ಮಾಡಲಿ, ಜಗತ್ತಿನ ಜ್ಞಾನಸಾರವೆಲ್ಲವೂ ಕನ್ನಡದಲ್ಲಿ ಬರಲಿ ಎಂದು ಹೇಳಿದ್ದನ್ನು ಮುಂದಿನ ಪೀಳಿಗೆಗಳು ಅನುಸರಿಸಿದ ಕ್ರಮವೆ ಕನ್ನಡದ ಬೌದ್ಧಿಕತೆಯನ್ನು ಕುಂಠಿತಗೊಳಿಸಿತು. ಕುವೆಂಪುರ ಆಶಯದಂತೆ ಕನ್ನಡದಲ್ಲಿ ಎಲ್ಲ ಶೈಕ್ಷಣಿಕ ವ್ಯವಹಾರಗಳು ನಡೆಯುತ್ತಿವೆ, ಆದರೆ ಹೊರಗಿನ ಜಗತ್ತಿನ ಚಿಂತನೆಗಳು ಮತ್ತು ಸಂಶೋಧನೆಗಳು ಕನ್ನಡದೊಳಗೆ ಬರುವ ಪ್ರಮಾಣ ತುಂಬ ಕಡಿಮೆಯಾಗಿದೆ. ಕನ್ನಡದ ಸಂಶೋಧಕರು ಇಂಗ್ಲೀಷಿನಲ್ಲಿರುವ ಕೃತಿಗಳನ್ನು ಓದುವುದು, ಅನುಸಂಧಾನ ಮಾಡುವುದು ಸಹ ಅಪರೂಪವಾಗುತ್ತಿದೆ. ಅಷ್ಟರ ಮಟ್ಟಿಗೆ ಕನ್ನಡದ ಬೌದ್ಧಿಕ ಪ್ರಪಂಚ ಸಂಕುಚಿತವಾಗಿದೆ. ಮೊದಲ ಭಾಗದಲ್ಲಿ ಪೊಲಾಕರ ಪುಸ್ತಕದ ಉದಾಹರಣೆಯೊಡನೆ ನಾನು ಹೇಳಿದಂತೆ ಹೊರಗಿನ ಜ್ಞಾನವನ್ನು ಅರಿಯುವ, ವಿಮರ್ಶಿಸುವ ಶಕ್ತಿಯೂ ಗಣನೀಯವಾಗಿ ಕುಸಿದಿದೆ.</p>
			<p>ಪೊಲಾಕರ ಪುಸ್ತಕವನ್ನು ಓದುವ ಶಕ್ತಿಯನ್ನು ಕನ್ನಡ ಬೌದ್ಧಿಕತೆಯ ಮಾಪನವೆಂದು ಪರಿಗಣಿಸಬೇಕೆ? ಅಥವಾ ಅವರಂತೆ ಕನ್ನಡ ಅಥವಾ ಕರ್ನಾಟಕದ ಇತಿಹಾಸ ಅಥವಾ ವರ್ತಮಾನಗಳ ಬಗ್ಗೆ ಬರೆಯುತ್ತಿರುವ ರಿಚರ್ಡ್ ಈಟನ್, ಫಿ಼ಲಿಪ್ ವಾಗೊನರ್, ಷ. ಶೆಟ್ಟರ್, ಕ್ಯಾಥ್ಲೀನ್ ಮಾರಿಸನ್, ಜಾನಕಿ ನಾಯರ್, ಜೇಮ್ಸ್ ಮೇನರ್, ಕೇಟ್ ಬ್ರಿಟಲ್‍ಬ್ಯಾಂಕ್ ಮೊದಲಾದವರ ಬರವಣಿಗೆಗಳು ನಮಗೆ ಅನುಪಯುಕ್ತವೆನ್ನಬೇಕೆ? ಈ ಪ್ರಶ್ನೆಗೆ ಪರಿಗಣಿಸುವ ಮೊದಲು ಒಂದು ಮಾತು. ಈ ಎಲ್ಲ ವಿದ್ವಾಂಸರೂ ಕೇಳುತ್ತಿರುವ ಪ್ರಶ್ನೆಗಳು, ಬಳಸುತ್ತಿರುವ ವಿಶ್ಲೇಷಣಾ ವಿಧಾನಗಳು ಕನ್ನಡ ಬೌದ್ಧಿಕ ಪ್ರಪಂಚಕ್ಕೆ ಸಂಪೂರ್ಣವಾಗಿ ಹೊರತಾದವು, ಅಪರಿಚಿತವಾದವು. ಇವರ ಕೃತಿಗಳು ನಮ್ಮ ಗ್ರಂಥಾಲಯಗಳಲ್ಲಿ ದೊರಕುವುದಿಲ್ಲ, ನಮ್ಮ ಪಠ್ಯಕ್ರಮದಲ್ಲಿ ಕಾಣುವುದಿಲ್ಲ. ಇವುಗಳನ್ನು ಜೀರ್ಣಿಸಿಕೊಳ್ಳುವ ಸಾಮಥ್ರ್ಯವೂ ಬೆರಳಣಿಕೆಯಷ್ಟು ಕನ್ನಡಿಗರಿಗೆ ಮಾತ್ರ ಇರುವುದು.</p>
			<div class="inlay float-md-left maxw-300">
				<p>ಶಾಲಾ ಶಿಕ್ಷಣದಿಂದ ಉನ್ನತ ಶಿಕ್ಷಣದವರೆಗೆ ಶಿಕ್ಷಣದ ಭಾಷೆಯಾಗಿ ಕನ್ನಡವನ್ನು ಸಜ್ಜುಗೊಳಿಸುವ ಕೆಲಸವನ್ನು ನಾವು ಮಾಡುತ್ತಿಲ್ಲ. ಕನ್ನಡ ಮಾಧ್ಯಮದ ಬಗೆಗಿನ ಬದ್ಧತೆಯನ್ನು ಕನ್ನಡ ಚಳುವಳಿಯು ಸುಮ್ಮನೆ ಘೋಷಿಸುತ್ತಿದೆಯೆ ಹೊರತು ಪ್ರಾಯೋಗಿಕವಾಗಿ ಮಾಡಿ ತೋರಿಸಿಲ್ಲ.</p>
			</div>
			<p>ಇಂಗ್ಲೀಷಿನಲ್ಲಿರುವ ಈ ಸಂಶೋಧಕರ ಕೃತಿಗಳು ಕನ್ನಡದಲ್ಲಿ ಬಂದಿದ್ದರೆ ನಮಗೆ ಆ ಸಾಮಥ್ರ್ಯ ದೊರೆಯುತ್ತಿತ್ತು ಎಂದು ನಾನು ಭಾವಿಸಿಲ್ಲ. ಪೊಲಾಕ್ ಹೇಳುವಂತೆ ನಾವಿಂದು ಎದುರಿಸುತ್ತಿರುವುದು ಅನುವಾದದ ಸಮಸ್ಯೆಯಲ್ಲ. ಕನ್ನಡ ಬೌದ್ಧಿಕ ಪ್ರಪಂಚ ಕಳೆದುಕೊಂಡಿರುವುದು ಇಂತಹ ಕೃತಿಗಳನ್ನು ಓದುವ, ಅರ್ಥ ಮಾಡಿಕೊಳ್ಳುವ ಮತ್ತು ಅವುಗಳಿಗೆ ಪ್ರತಿಕ್ರಿಯಿಸುವ ಶಕ್ತಿಯನ್ನು. ಪೊಲಾಕ್ ಅಥವಾ ಈಟನ್ ಕೇಳುವ ಪ್ರಶ್ನೆಗಳು ಮತ್ತು ಬಳಸುವ ವಿಧಾನಗಳು ನಮಗೆ ಅಗತ್ಯವಿಲ್ಲ, ನಮ್ಮ ವಿಧಾನಗಳನ್ನೇ ನಾವು ಬಳಸುತ್ತೇವೆ ಎಂದೂ ನಾವು ವಾದಿಸಬಹುದು.</p>
			<p>ಆದರೆ ನಮ್ಮ ವಿಧಾನಗಳಾವುವು?</p>
			<p>ನನಗನ್ನಿಸುವಂತೆ ಇಂದು ಕನ್ನಡ ಬೌದ್ಧಿಕತೆ ಎದುರಿಸುತ್ತಿರುವ ಮುಖ್ಯ ಸವಾಲುಗಳಲ್ಲೊಂದು ಜ್ಞಾನದ ಪ್ರಮಾಣಗಳೇನು ಎನ್ನುವುದನ್ನು ನಿರ್ಧರಿಸುವುದು. ಅಂದರೆ ಯಾವುದನ್ನು ಜ್ಞಾನ ಎಂದು ಹೇಗೆ ಮತ್ತು ಯಾವ ಆಧಾರದ ಮೇಲೆ ಸ್ವೀಕರಿಸಬೇಕು ಎನ್ನುವುದರ ಬಗ್ಗೆ ನಮಗೆ ಅಗತ್ಯವಿರುವಷ್ಟು ಸ್ಪಷ್ಟತೆಯಿಲ್ಲ. ಈ ಮಾತು ವಿಮರ್ಶೆ, ಸಾಹಿತ್ಯಚರಿತ್ರೆಗಳಿಂದ ಸಾಮಾಜಿಕ&#x2014;ಆರ್ಥಿಕ&#x2014;ರಾಜಕೀಯ ವಿಶ್ಲೇಷಣೆಯ ತನಕ ಅನ್ವಯವಾಗುತ್ತದೆ. ಆಧುನಿಕಪೂರ್ವ ಯುಗದ ಚಿಂತನಕ್ರಮಗಳು ಮತ್ತು ಮಾದರಿಗಳು ನಮಗೆ ಎಷ್ಟೆ ಆಪ್ಯಾಯಮಾನವೆನಿಸಬಹುದು. ಆದರೆ ವಚನ ಅಥವಾ ತತ್ವಪದಗಳ ಮಾದರಿಯಲ್ಲಿ ಜ್ಞಾನವನ್ನು ಕ್ರೋಡೀಕರಿಸುವುದು ಸಾಧ್ಯವಿಲ್ಲ.</p>
			<p>ಸಾಮಾನ್ಯವಾಗಿ ಕನ್ನಡದಲ್ಲಿ ಜ್ಞಾನದ ನೆಲೆಯ ಕುರಿತಾದ ಚರ್ಚೆಗಳು ಆಧುನಿಕ ಕಾಲದಲ್ಲಿ ಪಶ್ಚಿಮದ ಜ್ಞಾನಶಾಖೆಗಳನ್ನು ಅನುಸಂಧಾನ ಮಾಡುತ್ತ, ಇಂಗ್ಲೀಷಿನಲ್ಲಿ ಲಭ್ಯವಿರುವ ಜ್ಞಾನಧಾರೆಯನ್ನು ಅನುಲಕ್ಷಿಸಿ ನಡೆಯುತ್ತಿವೆ. ಆದರೆ ಈ ಪ್ರಕ್ರಿಯೆಗಳು ಕಳೆದ ಮೂರು ದಶಕಗಳಲ್ಲಿ ಕರ್ನಾಟಕದ ವಿಶ್ವವಿದ್ಯಾನಿಲಯಗಳಲ್ಲಿ ಸ್ಥಗಿತಗೊಂಡಿವೆ. ಹಾಗಾಗಿ ಜ್ಞಾನವನ್ನು ನಿಷ್ಕರ್ಷಿಸಲು ಅಗತ್ಯವಿರುವ ಪ್ರಮಾಣಗಳು ನವೀಕರಣಗೊಳ್ಳುತ್ತಿಲ್ಲ. ಇದರಿಂದ ನಮ್ಮಲ್ಲಿ ಬೂಸಾ ಸಂಶೋಧನೆಗಳ ಪ್ರಮಾಣ ಹೆಚ್ಚಾಗಿದೆ.</p>
			<p>ಈ ಅಪಾಯದ ಬಗ್ಗೆ ಕನ್ನಡದ ಬೌದ್ಧಿಕವಲಯಕ್ಕೆ ಅರಿವಿಲ್ಲ ಎಂದಲ್ಲ. ಆಗಾಗ ಚರ್ಚೆಗಳು, ವಿಚಾರಸಂಕಿರಣಗಳು ಕನ್ನಡದಲ್ಲಿ ದೇಶಿ ಚಿಂತನೆಯ ಮಾದರಿಗಳನ್ನು ಕಟ್ಟುವುದು ಹೇಗೆ ಎನ್ನುವ ಬಗ್ಗೆ ನಡೆಯುತ್ತವೆ. ಇಂತಹ ಕೆಲವು ಚರ್ಚೆಗಳಲ್ಲಿ ನಾನೂ ಭಾಗವಹಿಸಿದ್ದೇನೆ. ಆದರೆ ಇಂತಹ ಪ್ರಯತ್ನಕ್ಕೆ ಅಡಿಪಾಯವಾಗುವಂತಹ ಸಿದ್ಧತೆಯಾಗಲಿ, ನಿಜವಾಗಿಯೂ ಮೂಲಮಾದರಿಯಾಗಬಲ್ಲ ಕೃತಿಗಳು ಬಹಳ ಅಪರೂಪದವು ಎಂದೆ ಹೇಳಬೇಕು. ಇತ್ತೀಚಿನ ದಿನಗಳ ಅಂತಹ ಒಂದು ಮಾದರಿ ಅಧ್ಯಯನವೆಂದರೆ ಇತಿಹಾಸಕಾರ ಷ. ಶೆಟ್ಟರ್ ಅವರ ’ಹಳೆಗನ್ನಡ: ಲಿಪಿ, ಲಿಪಿಕಾರ, ಲಿಪಿ ವ್ಯವಸಾಯ’ (ಅಭಿನವ ಪ್ರಕಾಶನ, 2014) ಎಂಬ ಉದ್ಗ್ರಂಥ. ಪೊಲಾಕರಂತೆಯೆ ಕನ್ನಡದ ಆರಂಭದ ದಿನಗಳ ಬಗ್ಗೆ ವಿಶೇಷ ಒಳನೋಟಗಳನ್ನು ಒಳಗೊಂಡಿರುವ ಈ ಕೃತಿಯ ನಿಜವಾದ ವೈಶಿಷ್ಟ್ಯಗಳು ಮೂರು: ಆಕರಗಳನ್ನು ಓದುವಾಗ ಶೆಟ್ಟರ್ ಅವರು ಬಳಸುವ ಹಲವು ಜ್ಞಾನಶಿಸ್ತುಗಳಿಗೆ ಸೇರಿದ ವಿಧಾನಗಳು, ನಿರ್ಣಯಗಳಿಗೆ ಬರುವಾಗ ಅವರು ತೋರುವ ಎಚ್ಚರ ಮತ್ತು ಬರವಣಿಗೆಯಲ್ಲಿರುವ ಸ್ಪಷ್ಟತೆ ಹಾಗೂ ಖಚಿತತೆ. ಶೆಟ್ಟರ್ ಅವರ ಅನನ್ಯತೆಗೆ ಒಂದು ಉದಾಹರಣೆಯನ್ನು ನೀಡುತ್ತೇನೆ. ಇದಿಷ್ಟೂ ಇಂದಿನ ಕನ್ನಡದ ಬೌದ್ಧಿಕತೆಯಲ್ಲಿ ಕಾಣದ ಮತ್ತು ಕನ್ನಡದ ಓದುಗನಿಗೆ ಪರಿಚಯವಿಲ್ಲದ ಕೌಶಲಗಳು.</p>
			<div class="inlay float-md-left maxw-300">
				<p>ವೈಚಾರಿಕ ಮನಸ್ಸಿನದಲ್ಲ. ಇಂದಿಗೂ ನಾವು ವೈಚಾರಿಕ ಮನಸ್ಸಿನ ಬಹುದೊಡ್ಡ ಉದಾಹರಣೆಗಳಾಗಿಯೂ ಕ್ರಮಬದ್ಧ ಚಿಂತಕರಲ್ಲದ ಕುವೆಂಪು, ಅನಂತಮೂರ್ತಿ ಅಥವಾ ಮಹಾದೇವರನ್ನೆ ಉಲ್ಲೇಖಿಸುತ್ತೇವೆ.</p>
			</div>
			<p>ಮುಂದುವರೆದು ಕನ್ನಡ ಬೌದ್ಧಿಕತೆಯ ಸೀಮಿತ ನೆಲೆಯನ್ನು ತೋರಿಸುವ ಮತ್ತೊಂದು ಮಾತನ್ನು ಹೇಳಬೇಕು. ಜಾಗತಿಕ ಮಟ್ಟದಲ್ಲಿ ಯಾರಾದರೂ ಗಂಭೀರವಾಗಿಯೆ ಪರಿಗಣಿಸಬೇಕಾಗಿರುವ ಕೃತಿಯಲ್ಲಿಯೂ ಕೂಡ ಶೆಟ್ಟರ್ ಅವರು ಪ್ರಜ್ಞಾಪೂರ್ವಕವಾಗಿಯೆ ಕನ್ನಡದ ಬೌದ್ಧಿಕ ಸಂಸ್ಕೃತಿಯೊಳಗೆ ನಿಂತು ಬರೆಯುತ್ತಾರೆ. ಹಾಗಾಗಿ ಆಶೋಕನ ನಂತರದ ಸಹಸ್ರಮಾನದ ಬಗೆಗಿನ ಇಂಗ್ಲೀಷ್ ಕೃತಿಗಳನ್ನು ಅವರು ಹೆಚ್ಚಾಗಿ ಚರ್ಚಿಸುವುದಿಲ್ಲ. ಉದಾಹರಣೆಗೆ, ಪೊಲಾಕರ ವಿಶ್ಲೇಷಣೆಯನ್ನೆ ಅವರು ಚರ್ಚಿಸುತ್ತಿಲ್ಲ. ಇದರಿಂದ ಅವರ ಕೃತಿಯ ಮೌಲ್ಯ ಕಡಿಮೆಯಾಗದೆ ಇರಬಹುದು. ಆದರೆ ಕನ್ನಡದಾಚೆಗಿನ ಪ್ರಪಂಚದಲ್ಲಿ ಅವರ ಸಂಶೋಧನೆಯನ್ನು ಪ್ರಕಟಿಸಲು ಇಲ್ಲಿಯವರೆಗೆ ಪ್ರಕಟವಾಗಿರುವ ಎಲ್ಲ ಬರಹಗಳ ಚರ್ಚೆಯು ಅತ್ಯಗತ್ಯ. ವಿಪರ್ಯಾಸವೆಂದರೆ ಕನ್ನಡದ ಕೃತಿಯಲ್ಲಿ ಇಂಗ್ಲೀಷಿನ ಬರಹಗಳ ಚರ್ಚೆಯನ್ನು ಮಾಡಿದರೆ ಕನ್ನಡದ ಓದುಗ ತಿರಸ್ಕರಿಸುತ್ತಾನೆ.</p>
			<figure class="float-md-left maxw-300"><img class="img-fluid" src="<?=PUBLIC_URL?>images/201712/0010a.jpg" /></figure>
			<p>ಹೀಗೆ ಇಂಗ್ಲೀಷಿನಲ್ಲಿನ ಪಾಂಡಿತ್ಯವನ್ನು ನಾವು ನಿರ್ಲಕ್ಷಿಸುತ್ತೇವೆ ಎನ್ನುವುದಾದರೆ ಅದೇ ಸ್ವಯಂ ಪ್ರತ್ಯೇಕಿಸಿಕೊಳ್ಳುವ ಪ್ರಕ್ರಿಯೆಯನ್ನು ಹುಟ್ಟುಹಾಕುತ್ತದೆ. ಇದಕ್ಕೆ ಉದಾಹರಣೆಯಾಗಿ ವಿಜಯನಗರದ ಬಗ್ಗೆ ಬಂದಿರುವ ಸಂಶೋಧನೆಗಳನ್ನು ನೋಡಿ. </p>
			<p>ಇಂತಹ ಬೌದ್ಧಿಕ ವಿಚ್ಛೇದನದ ಪರಿಣಾಮ ಪಶ್ಚಿಮದ ವಿದ್ವಾಂಸರ ಮೇಲೆ ಎಷ್ಟಾಗಿದೆಯೊ. ಆದರೆ ಇದರಿಂದ ಕನ್ನಡ ಬೌದ್ಧಿಕತೆಯು ಸಂಕುಚಿತಗೊಂಡಿದೆ ಎನ್ನುವುದರಲ್ಲಿ ನನಗೆ ಅನುಮಾನಗಳಿಲ್ಲ. ನಮ್ಮ ವಿಧಾನಗಳನ್ನು, ಚಿಂತನೆಯ ಮಾದರಿಗಳನ್ನು ಕಟ್ಟಿಕೊಳ್ಳುವಾಲ್ಲಿ ನಾವು ಯಶಸ್ವಿಯಾಗಿಲ್ಲ. ಇದರ ಪರಿಣಾಮವಾಗಿ ಕರ್ನಾಟಕದ ವಿಶ್ವವಿದ್ಯನಿಲಯಗಳಲ್ಲಿ ನಡೆಯುತ್ತಿರುವ ಸಮಾಜ ಮತ್ತು ಮಾನವಿಕ ವಿಜ್ಞಾನಗಳ ಬೋಧನೆ ಮತ್ತು ಸಂಶೋಧನೆಗಳು ತಮ್ಮ ಪ್ರಸ್ತುತತೆಯನ್ನು ಕಳೆದುಕೊಂಡಿವೆ. ಇತ್ತೀಚಿನ ದಶಕಗಳಲ್ಲಿ ಪ್ರಕಟವಾಗುತ್ತಿರುವ ಬಹುತೇಕ ಕೃತಿಗಳು ಏಳೆಂಟು ದಶಕಗಳ ಹಿಂದೆ ಪಶ್ಚಿಮದಿಂದ ನಾವು ಎರವಲು ಪಡೆದಿದ್ದ ಚಿಂತನ ಮತ್ತು ಸಂಶೋಧನ ಕ್ರಮಗಳನ್ನು ಬಳಸಿ ರಚಿತವಾಗಿರುವುವು. ಇವುಗಳು ಹೊಸದನ್ನಾಗಲಿ, ಉಪಯುಕ್ತವಾದ ಒಳನೋಟಗಳನ್ನಾಗಲಿ ಕೊಡುತ್ತಿಲ್ಲ. ಈ ಕೃತಿಗಳನ್ನು ಯಾವುದೆ ಜಾಗತಿಕ ಮಟ್ಟದ ನಿಯತಕಾಲಿಕದಲ್ಲಾಗಲಿ, ಪಶ್ಚಿಮದ ವಿಶ್ವವಿದ್ಯಾನಿಲಯದ ಪ್ರೆಸ್ ಮೂಲಕವಾಗಲಿ ಪ್ರಕಟಿಸಲು ಸಾಧ್ಯವಿಲ್ಲ. ಗುಣಮಟ್ಟದ ಸಂಶೋಧನೆ &#x2014; ಬರವಣಿಗೆ ಏನು ಎನ್ನುವುದನ್ನು ಕನ್ನಡದ ಬಾವಿಯಲ್ಲಿಯೆ ಕುಳಿತು ನೋಡುತ್ತಿದ್ದೇವೆ. ಹೊರಗಿರುವ ವಿಶಾಲ ಸಮುದ್ರವನ್ನು, ಅಲ್ಲಿರುವ ಸಾಧ್ಯತೆಗಳನ್ನು ಸಂಪೂರ್ಣವಾಗಿ ನಿರ್ಲಕ್ಷಿಸಿದ್ದೇವೆ.</p>
			<p>ನನ್ನ ಮೇಲಿನ ಮಾತುಗಳು ಅತಿಶಯೋಕ್ತಿಯೆನ್ನುವುದಾದರೆ, ನನ್ನದೊಂದು ಪ್ರಶ್ನೆಯೊಂದಕ್ಕೆ ಉತ್ತರ ಹುಡುಕಲು ಪ್ರಯತ್ನಿಸಿ. ಕನ್ನಡ, ಕರ್ನಾಟಕ ಅಥವಾ ಭಾರತದ ಯಾವುದೆ ಆಯಾಮವನ್ನು ಕುರಿತಾಗಿ ನಮ್ಮ ಚಿಂತನೆಯನ್ನೇ ಬದಲಿಸಿದ ಒಂದು ಕನ್ನಡದ ಮೂಲಕೃತಿಯನ್ನು ಹೆಸರಿಸಿ. ಅಥವಾ ಕನ್ನಡ ಹಾಗೂ ಕರ್ನಾಟಕದ ಯಾವುದಾದರೂ ವಿಚಾರದ ಬಗ್ಗೆ ಹೊರಗಿನ ಪ್ರಪಂಚವೂ ಮೌಲಿಕವಾದುದು ಎನ್ನುವ ಬೌದ್ಧಿಕ ಗ್ರಂಥವೊಂದನ್ನು ಗುರುತಿಸಿ. ಹೀಗೆ ಹೇಳುವಾಗ ಕನ್ನಡದ ವೈಚಾರಿಕ ಸಾಹಿತ್ಯವನ್ನು, ಸಂಶೋಧನೆಗಳನ್ನು ಮೌಲ್ಯರಹಿತವೆಂದು ವಿನಾಕಾರಣ ತಳ್ಳಿಹಾಕುವುದು ನನ್ನ ಉದ್ದೇಶವಲ್ಲ. ಬದಲಿಗೆ ಅವುಗಳ ಸೀಮಿತ ಬೌದ್ಧಿಕ ಉಪಯುಕ್ತತೆಯನ್ನು ಗುರುತಿಸುತ್ತಿದ್ದೇನೆ.</p>
			<p>ಕನ್ನಡ ಬೌದ್ಧಿಕತೆಗೊಂದು ಅಂತರ್ಗತವಾದ ಮಿತಿಯಿದೆ. ಅದೇನೆಂದರೆ ಕನ್ನಡದ ಮನಸ್ಸನ್ನು ಸೃಜನಶೀಲತೆ ಪ್ರಭಾವಿಸಿರುವಷ್ಟು ವೈಚಾರಿಕ ಮತ್ತು ಕ್ರಮಬದ್ಧ ಚಿಂತನೆಗಳು ಮಾಡಿಲ್ಲ. ಕನ್ನಡದ ಮನಸ್ಸು ಅತ್ಯುತ್ತಮ ಗುಣಮಟ್ಟದ ಸೃಜನಶೀಲ ಸಾಹಿತ್ಯವನ್ನು ಸೃಷ್ಟಿಸಿದೆ. ಪ್ರತಿಮೆಗಳು, ಸಂಕೇತಗಳ ಮೂಲಕ ಪ್ರಪಂಚವನ್ನು ಪುನಾರಚಿಸುವಲ್ಲಿ, ಅರಿಯುವಲ್ಲಿ ಕನ್ನಡದ ಪ್ರತಿಭೆ ಅಪಾರ ಯಶಸ್ಸನ್ನು ಗಳಿಸಿದೆ. ಆದರೆ ಸಮಾಜ ವಿಜ್ಞಾನಗಳ ಇಲ್ಲವೆ ಮಾನವಿಕ ವಿಜ್ಞಾನಗಳ ಚೌಕಟ್ಟುಗಳೊಳಗೆ ಅದೇ ಪ್ರಪಂಚವನ್ನು ಪುನಾರಚಿಸಿ, ಜ್ಞಾನದ ರೂಪದಲ್ಲಿ ಮುಂದಿಡುವುದು ನಮಗಾಗುತ್ತಿಲ್ಲ. ಹಾಗಾಗಿಯೆ ಕನ್ನಡದ ಬೌದ್ಧಿಕವೂ ಸೃಜನಾತ್ಮಕ ಮನಸ್ಸುಗಳ ಪ್ರಭಾವಕ್ಕೆ ಒಳಗಾಗಿದೆ,</p>
			<p>ಕನ್ನಡಕ್ಕೆ ಕ್ರಮಬದ್ಧ ಚಿಂತನ ಪರಂಪರೆಯ ಅಭಾವ ಮೊದಲಿನಿಂದ ಇದ್ದರೂ ಇಂದು ಅದು ಹೆಚ್ಚು ತೀವ್ರವಾಗಿ ಕಾಡಲಾರಂಭಿಸಿದೆ. ಪ್ರತಿಮೆಗಳ ಮೂಲಕ ಜಗತ್ತನ್ನು ಹಿಡಿಯುವುದಕ್ಕಿಂತಲೂ ವಿವರಗಳನ್ನು ತಾತ್ವಿಕತೆಯೊಡನೆ ಹೆಣೆಯುವ ಸಾಮಥ್ರ್ಯ ನಮಗೆ ಬೇಕಾಗಿದೆ. ಕನ್ನಡದ ಮನಸ್ಸು ಇಂದು ಮುಚ್ಚಿದೆಯೆ ಎಂದು ಕೇಳಲು ಈ ಅಭಾವವೂ ಒಂದು ಮುಖ್ಯ ಕಾರಣ. ಇದರ ಪರಿಣಾಮವಾಗಿ ಕನ್ನಡದ ಮನಸ್ಸಿಗೆ ನಮ್ಮ ಕಾಲದ ವಾಸ್ತವವನ್ನು ಸರಿಯಾಗಿ ಗುರುತಿಸುವ ಮತ್ತು ಅದಕ್ಕೆ ಪ್ರತಿಸ್ಪಂದಿಸುವ ಸಾಮಥ್ರ್ಯಗಳು ಇಲ್ಲ ಎಂದು ನೋವಿನಿಂದಲೆ ಹೇಳಬೇಕಾಗಿದೆ. ಈ ಪ್ರಶ್ನೆಯ ಮಹತ್ವವೂ ಸ್ವಯಂವೇದ್ಯವಾಗಿದೆ. ಏಕೆಂದರೆ ನಮ್ಮ ಪ್ರಪಂಚದಲ್ಲೇನೊ ಏರುಪೇರಿದೆ ಎಂದರೆ ಅದಕ್ಕೆ ಕಾರಣ ನಮಗೆ ವಾಸ್ತವವನ್ನು ಅರಿಯುವುದರಲ್ಲಿ ಆಗುತ್ತಿರುವ ಸಮಸ್ಯೆಗಳಿಂದಲೇ ಎನ್ನಬೇಕಾಗುತ್ತದೆ.</p>
			<p>ಇಷ್ಟಿದ್ದರೂ ಕನ್ನಡದೊಳಗೊಂದು ಒಮ್ಮತದ ಭಾವನೆಯೊಂದಿದೆ. ಇದನ್ನು ಡಿ.ಎಸ್.ನಾಗಭೂಷಣ ತಮ್ಮ ಕನ್ನಡದ ಮನಸ್ಸು ಪ್ರಬಂಧದಲ್ಲಿ ತುಂಬ ಸೊಗಸಾಗಿ ಹಿಡಿದಿಡುತ್ತಾರೆ: ಕನ್ನಡಿಗನಿಗೆ ಬದುಕಿನ ನಿಜವಾದ ಸಾರ್ಥಕತೆ ಅಥವಾ ಮುಕ್ತಿಯ ದಾರಿ ದೊರೆಯುವುದು ಅವನು ’ತನ್ನ ಬದುಕನ್ನು ಕನ್ನಡ ಭಾಷಾ ಪರಂಪರೆ, ಚರಿತ್ರೆ, ಅದು ಕಟ್ಟಿಕೊಟ್ಟ ನುಡಿಗಟ್ಟು, ವಿವೇಕಗಳ ಮೂಲಕ’ ಕಟ್ಟಿಕೊಳ್ಳುವುದರಿಂದ ಮಾತ್ರ ಸಾಧ್ಯ. ಈ ಮಾತಿನ ಬಗ್ಗೆ ಸಹಮತವನ್ನು ವ್ಯಕ್ತಪಡಿಸುತ್ತಲೇ ಇದರ ಸಾಧನೆ ಹೇಗೆ ಸಾಧ್ಯ ಎಂದೂ ಪ್ರಶ್ನಿಸಬೇಕಾಗುತ್ತದೆ. ನಾಗಭೂಷಣ ಅವರ ಪರಿಹಾರವೆಂದರೆ ಕನ್ನಡದಲ್ಲಿ ಶಿಕ್ಷಣವನ್ನು ಒದಗಿಸುವುದು. ಅಂದರೆ ಏರುಪೇರುಗಳಿರುವ ನಮ್ಮ ಪ್ರಪಂಚವನ್ನು ಕನ್ನಡದೊಳಗಿನ ವಿವೇಕದಿಂದಲೇ ನಾವು ಸರಿಪಡಿಸಬೇಕು ಎನ್ನುವ ಗ್ರಹಿಕೆ ಇಲ್ಲಿ ಕಾಣುತ್ತಿದೆ. ನಾಗಭೂಷಣ ಅವರ ಸಲಹೆಯನ್ನು ಕನ್ನಡ ಚಳುವಳಿಯ ಒಂದು ವರ್ಗವು ಬಹಳ ಉತ್ಕಟತೆ &#x2014; ತೀವ್ರತೆಗಳಿಂದ ಒಪ್ಪಿದರೆ ಪ್ರಗತಿಪರರ ಮತ್ತೊಂದು ವರ್ಗವು ಅಪಾರ ಹಿಂಜರಿಕೆಯಿಂದಲೇ ತಿರಸ್ಕರಿಸುತ್ತಿದೆ.</p>
			<p>ಕನ್ನಡದ ಪ್ರಪಂಚದ ಸ್ವಾಸ್ಥ್ಯಕ್ಕೆ ಕನ್ನಡದಲ್ಲಿ ಶಿಕ್ಷಣ ಅಪೇಕ್ಷಣೀಯವೆ ಅಥವಾ ಅನಿವಾರ್ಯವೆ ಎಂಬ ನಿಲುವುಗಳ ಬಗ್ಗೆ ಗಂಭೀರ ಚರ್ಚೆಯೊಂದನ್ನು ನಡೆಸುವ ಅನಿವಾರ್ಯತೆಯಿದೆ. ಆ ಚರ್ಚೆಯನ್ನು ಇನ್ನೊಮ್ಮೆ ನಡೆಸಬಹುದು. ಆದರೆ ಇಲ್ಲಿರುವ ತೊಡಕೊಂದನ್ನು ಮೊದಲು ಬಿಡಿಸಿಕೊಳ್ಳೋಣ. ಕಳೆದ ಮೂರು ದಶಕಗಳಿಂದ ಕನ್ನಡ ಮಾಧ್ಯಮಕ್ಕೆ ಸಂಬಂಧಿಸಿದ ಹೋರಾಟ ಸರ್ವೋಚ್ಛ ನ್ಯಾಯಾಲಯದ 2014ರ ತೀರ್ಪಿನೊಡನೆ ಒಂದು ತಾರ್ಕಿಕ ಅಂತ್ಯವನ್ನು ಕಂಡಿದೆ. ಉದಾರವಾದಿ ಪ್ರಜಾಪ್ರಭುತ್ವದ ಸಾಂವಿಧಾನಿಕ ಹಕ್ಕುಗಳನ್ನು ಉಲ್ಲೇಖಿಸಿ ಸರ್ವೋಚ್ಛ ನ್ಯಾಯಾಲಯವು ಪೋಷಕರು ತಮ್ಮ ಆಯ್ಕೆಯ ಮಾಧ್ಯಮದಲ್ಲಿ ತಮ್ಮ ಮಕ್ಕಳಿಗೆ ವಿದ್ಯಾಭ್ಯಾಸ ಕೊಡಿಸಬಹುದು ಎಂದು ಹೇಳಿದೆ. ಈ ಸಂದರ್ಭದಲ್ಲಿ ನ್ಯಾಯಾಲಯವು ಎತ್ತಿ ಹಿಡಿದಿರುವುದು ಸ್ವಾತಂತ್ರ್ಯದ ಹಕ್ಕನ್ನು, ಸಮಾನತೆಯ ಆಶಯವನ್ನಲ್ಲ. ನ್ಯಾಯಾಲಯದ ನಿಲುವು ಬದಲಾಗಬೇಕಾದರೆ, ಸಮಾನತೆಯ ಆಶಯವನ್ನು ಎತ್ತಿಹಿಡಿಯುವ ವಾಕ್ಯ (ಛಿಟಚಿuse) ಗಳನ್ನು ಸೇರಿಸಿ, ಸಂವಿಧಾನಕ್ಕೆ ತಿದ್ದುಪಡಿ ತರಬೇಕಾದ ಅನಿವಾರ್ಯತೆಯಿದೆ.</p>
			<p>ತಾತ್ವಿಕ ಮತ್ತು ಪ್ರಾಯೋಗಿಕ ಕಾರಣಗಳೆರಡರಿಂದಲೂ ಕನ್ನಡ ಮಾಧ್ಯಮ ಶಿಕ್ಷಣ ಅಪೇಕ್ಷಣೀಯ ಎಂದು ನಾನು ಭಾವಿಸುತ್ತೇನೆ. ಆದರೆ ನನ್ನನ್ನು ಕಾಡುವ ದೊಡ್ಡ ಸಮಸ್ಯೆ ಸರ್ವೋಚ್ಛ ನ್ಯಾಯಾಲಯದ ತೀರ್ಪಲ್ಲ, ರಾಜ್ಯ ಸರ್ಕಾರದ ಹಿಂಜರಿಕೆಯಲ್ಲ. ಬದಲಿಗೆ ಕನ್ನಡ ಚಳುವಳಿ ಮತ್ತು ಕನ್ನಡ ಬೌದ್ಧಿಕ ವಲಯಗಳ ನಿಷ್ಕ್ರಿಯತೆ. </p>
			<p>ಅಲ್ಲಲ್ಲಿ ಕುತೂಹಲಕಾರಿ ಪ್ರಯೋಗಗಳು ನಡೆದಿದ್ದರೂ, ಗಮನ ಸೆಳೆಯುವ ಒಂದು ವಿಶ್ವಮಟ್ಟದ ಕನ್ನಡ ಶಾಲೆಯನ್ನು ಇದುವರೆಗೆ ಸ್ಥಾಪಿಸಿಲ್ಲ. ಕನ್ನಡ ಚಳುವಳಿಗೆ ಒಳ್ಳೆಯ ಪಠ್ಯಕ್ರಮ, ಪಠ್ಯಕ್ರಮ ಯೋಜನೆ, ಪೂರಕಪಠ್ಯಗಳನ್ನು ಕನ್ನಡದಲ್ಲಿ ಎಲ್ಲರೂ ಬಳಸಲಾಗುವಂತೆ ಬಳಸಬೇಕು ಎನ್ನುವ ಉತ್ಕಟ ಬಯಕೆ ಕಾಣುತ್ತಿಲ್ಲ. ಕನ್ನಡದ ಬೌದ್ಧಿಕ ಮತ್ತು ಶೈಕ್ಷಣಿಕ ವಲಯಗಳಿಂದ ಕನ್ನಡದಲ್ಲಿ ಯಾವ ಬಗೆಯ ಬೋಧನಾಕ್ರಮಗಳನ್ನು ಬಳಸಬೇಕು ಎನ್ನುವ ಕುರಿತಾಗಿ ಯಾವ ಗಂಭೀರ ಚಿಂತನೆಯೂ ನಡೆದಿಲ್ಲ.</p>
			<p>ಮೇಲಿನ ಎಲ್ಲ ಹೇಳಿಕೆಗಳು ಬಿರುಸಿನ ಮಾತುಗಳಾಗಿ ತೋರುತ್ತವೆ, ನಿಜ. ಆದರೆ ವಾಸ್ತವದಲ್ಲಿ ಕನ್ನಡ ಚಳುವಳಿಯು ಸೃಜನಾತ್ಮಕ ಪರಿಹಾರಗಳಿಗಿಂತಲೂ, ರಚನಾತ್ಮಕ ಕೆಲಸಗಳಿಗಿಂತಲೂ ಪ್ರಭುತ್ವದ ಅಧಿಕಾರದ ಬಳಕೆಯಿಂದ ತಾನು ಅಪೇಕ್ಷಿಸುವ ಗುರಿಗಳನ್ನು ಸಾಧಿಸಲು ಬಯಸುತ್ತಿದೆ. ಪ್ರಭುತ್ವದ ಅಧಿಕಾರವನ್ನು ಬಳಸುವಾಗ ಇನ್ನಷ್ಟು ಎಚ್ಚರವಿರಬೇಕು ಎನಿಸುತ್ತದೆ. ಅದರ ಜೊತೆಗೆ ಕನ್ನಡವನ್ನು ಸಜ್ಜುಗೊಳಿಸುವ ಹೊಣೆಗಾರಿಕೆಯನ್ನು ಕನ್ನಡದ ಬೌದ್ಧಿಕ ವಲಯ ಸಂಪೂರ್ಣವಾಗಿ ಕೈಬಿಟ್ಟು, ಎಲ್ಲ ಜವಾಬ್ದಾರಿಗಳನ್ನು ಸರ್ಕಾರಿ ಇಲಾಖೆಗಳು ಹಾಗೂ ಅಧಿಕಾರಿಗಳ ಮೇಲೆ ಹಾಕಿದರೆ ಅದು ಹೊಣೆಗೇಡಿತನವಾಗುತ್ತದೆ.</p>
			<p>ಪ್ರಭುತ್ವದ ಬೆಂಬಲ ಯಾವುದೆ ಭಾಷೆಯ ಉಳಿವಿಗೆ, ಬೆಳವಣಿಗೆಗೆ ಅಗತ್ಯ ಎನ್ನುವುದು ನಿಜವೆ. ಆದರೆ ಈಗ ಪ್ರಭುತ್ವದಿಂದ ಸೃಷ್ಟಿಯಾಗಿರುವ ಕನ್ನಡದ ಮೂಲಸೌಕರ್ಯಗಳ ವ್ಯವಸ್ಥೆಯನ್ನೇ ಗಮನಿಸಿ. ಇಲ್ಲಿ ಲಭ್ಯವಿರುವ ಹಣ ಮತ್ತು ಮಾನವ ಸಂಪನ್ಮೂಲಗಳನ್ನು ನೋಡಿ. ಕನ್ನಡ ಮತ್ತು ಸಂಸ್ಕೃತಿ ಇಲಾಖೆ ಮತ್ತು ಶಿಕ್ಷಣ ಇಲಾಖೆಗಳ ಉಸ್ತುವಾರಿಯಲ್ಲಿ ಸಾವಿರಾರು ಕೋಟಿ ಹಣವಿದೆ, ಹತ್ತಾರು ಸಾವಿರ ಪರಿಣಿತರು ಇಲ್ಲಿ ಇದ್ದಾರೆ. ಅದರೆ ನಾವು ಅಪೇಕ್ಷಿಸುವ ಫಲ ದೊರಕುತ್ತಿಲ್ಲ. ಈ ವೈಫಲ್ಯವೂ ಸಹ ಕನ್ನಡದ ಮನಸ್ಸು ಮುಚ್ಚುತ್ತಿರುವುದಕ್ಕೆ ಒಂದು ಸಂಕೇತ.</p>
			<p>ಇಂದು ಮಾಡಬೇಕಾಗಿರುವುದೇನು ಎನ್ನುವುದು ದೊಡ್ಡ ರಹಸ್ಯವೇನಲ್ಲ. ಕನ್ನಡದ ಮನಸ್ಸು ಮತ್ತೆ ತೆರೆಯಲು ಸಾಧ್ಯವಾಗುವುದು ತನ್ನೊಳಗಿರುವುದೇನು ಮತ್ತು ತನ್ನ ಪ್ರಪಂಚವನ್ನು ಸುಸ್ಥಿರವಾಗಿ ಕಟ್ಟಲು ಅಗತ್ಯವಾಗಿರುವುದೇನು ಎನ್ನುವುದರ ಪ್ರಾಮಾಣಿಕ ಅಂದಾಜನ್ನು ಮಾಡಲು ಪ್ರಾರಂಭವಾದಾಗ ಮಾತ್ರ. ಈ ಕೆಲಸವನ್ನು ಮಾಡಲು ಕನ್ನಡವು ಮತ್ತೆ ತನ್ನ ವಿಶ್ವಾತ್ಮಕತೆಯನ್ನು ಪಡೆದುಕೊಳ್ಳಬೇಕಿದೆ. ಕನ್ನಡದ ಪ್ರಪಂಚವನ್ನು ಮರುಸಂಘಟಿಸಲು ಕನ್ನಡದ ಮನಸ್ಸು ಮತ್ತೆ ಜಗತ್ತಿನ ಜೊತೆಗೆ ತೊಡಗಿಸಿಕೊಳ್ಳುವುದು ಅನಿವಾರ್ಯ. ನಾವು ನಿರೀಕ್ಷಿಸುವ ರೀತಿಯ ಪ್ರಪಂಚದ ಜೊತೆಗಿನ ಅನುಸಂಧಾನವನ್ನು, ರಚನಾತ್ಮಕ ಕಾರ್ಯಕ್ರಮಗಳನ್ನು ಕನ್ನಡಿಗರಾದ ನಾವೆ ಕೈಗೆತ್ತಿಕೊಳ್ಳಬೇಕು. ನಮಗೆ ಅಗತ್ಯವಿರುವ ಪ್ರಪಂಚದ ಅರಿವು, ಭಾವಕೋಶ, ನೈತಿಕತೆ ಮತ್ತು ಆಧ್ಯಾತ್ಮಿಕತೆಗಳು ಕೇವಲ ಕನ್ನಡವನ್ನು ಒಂದು ದ್ವೀಪವಾಗಿರಿಸಿಕೊಂಡಿರುವುದರಿಂದ ಬರುವುದಿಲ್ಲ. ಈ ಹಿಂದೆಯೂ ನಾನು ಗುರುತಿಸಿರುವಂತೆ ಕನ್ನಡವು ತನ್ನ ನಿರೂಪಣೆಯನ್ನು ಪದೇಪದೇ ಮಾಡಿಕೊಳ್ಳುತ್ತ ಬಂದಿರುವುದು ಸ್ಥಳೀಯ, ನೆರೆಹೊರೆಯ ಮತ್ತು ವಿಶ್ವಾತ್ಮಕ ಭಾಷೆಗಳಿರುವ ಸಂಕೀರ್ಣ ಕ್ಷೇತ್ರವೊಂದರಲ್ಲಿ. ಆ ಕೆಲಸವನ್ನು ಮತ್ತೆ ಕೈಗೆತ್ತಿಕೊಳ್ಳಬೇಕಾಗಿದೆ.</p>
			<p>ಈ ನಿಟ್ಟಿನಲ್ಲಿ ನಮ್ಮ ಕೊಠಡಿಯಲ್ಲಿರುವ ಬಹಳ ದೊಡ್ಡ ಗುಮ್ಮನೆಂದರೆ ಇಂಗ್ಲೀಷ್ ಭಾಷೆ. ಅದರ ಜೊತೆಗೆ ಯಾವ ಬಗೆಯ ಸಂಬಂಧವನ್ನು ರೂಪಿಸಿಕೊಳ್ಳುತ್ತೇವೆ ಎನ್ನುವುದನ್ನು ನಾವು ಮತ್ತೊಮ್ಮೆ ಸ್ಪಷ್ಟ ಮಾಡಿಕೊಳ್ಳಬೇಕಿದೆ. ಕನ್ನಡ ಜಗತ್ತಿನ ಎಲ್ಲರಿಗೂ ಇಂಗ್ಲೀಷ್ ಅನಿವಾರ್ಯವಿಲ್ಲದಿರಬಹುದು. ಆದರೆ ಕನ್ನಡ ಜಗತ್ತನ್ನು ಕಟ್ಟಲು, ಕನ್ನಡದ ಸ್ವಾಸ್ಥ್ಯಕ್ಕೆ ಇಂಗ್ಲೀಷಿನ ಮೂಲಕ ಲಭ್ಯವಾಗುವ ಜ್ಞಾನಧಾರೆಗಳು ನಮಗೆ ಅತ್ಯಗತ್ಯ. ಹಾಗಾಗಿ ಪ್ರಾಥಮಿಕ ಶಿಕ್ಷಣದಲ್ಲಿ ಮತ್ತು ಇನ್ನಷ್ಟು ಮುಖ್ಯವಾಗಿ, ಉನ್ನತ ಶಿಕ್ಷಣದಲ್ಲಿ ಇಂಗ್ಲೀಷಿನ ಪಾತ್ರವೇನು ಎನ್ನುವ ಪ್ರಶ್ನೆಯನ್ನು ಮುಕ್ತ ಮನಸ್ಸಿನಿಂದ ಚರ್ಚಿಸಬೇಕಾಗುತ್ತದೆ.</p>
			<p>ಸಾಮಾನ್ಯವಾಗಿ ಇಂತಹ ಚರ್ಚೆಗಳು ಪ್ರಾರಂಭವಾದಾಗ, ಕನ್ನಡವೂ ಜರ್ಮನ್, ಜಪಾನೀಸ್ ಅಥವಾ ಸ್ವೀಡಿಷ್ ಭಾಷೆಗಳ ರೀತಿಯಲ್ಲಿ ಕಾರ್ಯ ನಿರ್ವಹಿಸಲಿ ಎನ್ನುವ ವಾದವು ಕೇಳಿಬರುತ್ತದೆ. ಆದರೆ ಈ ಭಾಷೆಗಳ ಸಂದರ್ಭದಲ್ಲಿಯೂ ಇಂಗ್ಲೀಷಿನ ಅನಿವಾರ್ಯತೆ ಗಣನೀಯ ಪ್ರಮಾಣದ್ದಾಗಿದೆ. ಅಲ್ಲದೆ ಈ ಭಾಷೆಗಳು ಸಹ ಪ್ರಜ್ಞಾಪೂರ್ವಕವಾಗಿ ತಮ್ಮನ್ನು ಜ್ಞಾನದ ಭಾಷೆಗಳಾಗಿ ನಿರಂತರವಾಗಿ ಸೃಜಿಸಿಕೊಳ್ಳುತ್ತಲೆ ಬಂದಿವೆ. ಅಂತಹ ಕೆಲಸ ಕನ್ನಡದಲ್ಲಿ ಸಹ ಆಗಲೇಬೇಕು. ಬಹುಶಃ ಆಗ ಮಾತ್ರ ಕನ್ನಡವು ತನ್ನ ಐತಿಹಾಸಿಕ ಪರಂಪರೆಗೆ ನ್ಯಾಯ ಒದಗಿಸಿದಂತಾಗುತ್ತದೆ.</p>
		</div>
		<?php require_once(PHY_FLAT_URL . 'article-lists/others.php'); ?>
	</div>
</div>

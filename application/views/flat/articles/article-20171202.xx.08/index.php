<div class="container-fluid">
	<div class="row align-items-top justify-content-center kannada">
		<div class="col-md-8 article">
			<p class="date english">2<sup>nd</sup> December 2017</p>
			<h1 class="title">ಪ್ರಸಕ್ತ ಕಾನೂನು ಶಿಕ್ಷಣ ಮತ್ತು ವೃತ್ತಿ ಅವಕಾಶ</h1>
			<h2 class="author"> ಪ್ರೊ.ಚಿದಾನಂದ ಎಸ್.ಪಾಟೀಲ</h2>
			<p class="description">ಇತರೆಲ್ಲ ಕ್ಷೇತ್ರಗಳಂತೆ ಶಿಕ್ಷಣವೂ ಬಹುದೊಡ್ಡ ಬದಲಾವಣೆಗೆ ತೆರೆದುಕೊಂಡಿರುವ ದಿನಮಾನ ಇದು. ಕಾನೂನು ಶಿಕ್ಷಣ ಕೂಡಅಂಥ ವಿಸ್ತಾರಕ್ಕೆ ಚಾಚಿಕೊಂಡಿದೆ. ಇತ್ತೀಚಿನ ಕೆಲವು ವರ್ಷಗಳಲ್ಲಿ ಕಾನೂನು ಶಿಕ್ಷಣ ಪಡೆದಿರುವ ಆಯಾಮಗಳು, ಅದಕ್ಕೆ ದಕ್ಕಿರುವ ಅಗಾಧ ಸಾಧ್ಯತೆ ವಿದ್ಯಾರ್ಥಿಗಳನ್ನು ವಿಶೇಷವಾಗಿ ಆಕರ್ಷಿಸುವ ಮಟ್ಟದಲ್ಲಿದೆ. </p>
			<p>ಇಂದು ಕಾರ್ಯಕ್ಷೇತ್ರ ಯಾವುದೇ ಇರಲಿ, ಕಾನೂನು ತಿಳಿ ವಳಿಕೆ ಅತ್ಯಗತ್ಯ. ಮಧ್ಯಮಗಾತ್ರದ ಕಂಪನಿಗಳಲ್ಲಿ ಕೂಡ ಕಾನೂನಿಗೆ ಸಂಬಂಧಿಸಿದ ವಿಭಾಗ ಇರುತ್ತದೆ. ಪ್ರತಿಯೊಂದು ಕ್ಷೇತ್ರಕ್ಕೆ ಸಂ ಬಂಧಿಸಿದಂತೆ ಪ್ರತ್ಯೇಕ ಕಾನೂನು, ನೀತಿ, ನಿಯಮಾವಳಿ ಇರುವುದರಿಂದ ಈ ವೃತ್ತಿಯ ವ್ಯಾಪ್ತಿ ದೊಡ್ಡದು. ಹೀಗಾಗಿ ಕಾನೂನು ಶಿಕ್ಷಣ ವೆಂಬುದು ಇಂದು ನ್ಯಾಯಾಲಯದಲ್ಲಿ ವಾದಿಸುವ ವಕೀಲ ಅಥವಾ ನ್ಯಾಯಾಧೀಶ ಹುದ್ದೆ ಆಚೆಗೂ ವೃತ್ತಿಪರ ಅವಕಾಶಗಳನ್ನು ತೆರೆದಿದೆ.</p>
			<p>ಅತ್ಯಂತ ಕ್ಲಿಷ್ಟ ಆಧುನಿಕ ಜೀವನಶೈಲಿಯ ಸಂದರ್ಭ ಇದು. ಪ್ರತಿಯೊಬ್ಬರೂ ದೈನಂದಿನ ಅವಶ್ಯಕತೆಗಳಿಗಾಗಿ ಅನೇಕ ವ್ಯವಹಾರಗಳಲ್ಲಿ ತೊಡಗಬೇಕಾಗುತ್ತದೆ. ಇತ್ತೀಚೆಗೆ ವ್ಯವಹಾರಗಳು ಭೌತಿಕ ಪ್ರಪಂಚದಿಂದ ಅಂತರ್ಜಾಲದ ಕಡೆಗೆ ವಾಲುತ್ತಿವೆ. ಹೆಚ್ಚುತ್ತಿರುವ ವಹಿವಾಟು ಮತ್ತು ವ್ಯವಹಾರ, ಬದಲಾಗುತ್ತಿರುವ ಜೀವನಶೈಲಿ, ಹಕ್ಕು ಮತ್ತು ಬಾಧ್ಯತೆಗಳ ಹೆಚ್ಚಿನ ಅರಿವು ಮತ್ತು ಇನ್ನಿತರ ಅನೇಕ ಕಾರಣಗಳಿಂದಾಗಿ ಪ್ರಜ್ಞಾವಂತ ನಾಗರಿಕ ತನ್ನ ಸೌಲಭ್ಯ ದಕ್ಕಿಸಿಕೊಳ್ಳಲು, ಹಕ್ಕು ರಕ್ಷಿಸಿಕೊಳ್ಳಲು ಕಾನೂನಿನ ಮೊರೆ ಹೋಗಬೇಕಾಗುತ್ತದೆ. ಪ್ರತಿಯೊಂದು ಕ್ಷೇತ್ರವೂ ತ್ವರಿತವಾಗಿ ಬದಲಾಗುತ್ತಿರುವ ಈ ಕಾಲದಲ್ಲಿ ವಿವಾದಗಳು ಸಹಜ. ಇದೆಲ್ಲದರ ಹಿನ್ನೆಲೆಯಲ್ಲಿ ಹಿಂದೆಂದೂ ಇಲ್ಲದ ಬೇಡಿಕೆ ಸಮರ್ಥ ಕಾನೂನು ಸೇವೆಗಳಿಗೆ ಇಂದು ಒದಗಿದೆ.</p>
			<p>ಗುಣಮಟ್ಟದ ಮತ್ತು ಸಮರ್ಥ ಕಾನೂನು ಸೇವೆಗಳು ಲಭಿಸುವಂತೆ ಮಾಡುವಲ್ಲಿ ಯೋಗ್ಯ ಕಾನೂನು ಶಿಕ್ಷಣದ ಪಾತ್ರ ಮುಖ್ಯ. ರಾಷ್ಟ್ರೀಯ ಕಾನೂನು ಶಾಲೆಗಳ ಸ್ಥಾಪನೆಯಾದಾಗಿನಿಂದ ಕಾನೂನು ಶಿಕ್ಷಣದಲ್ಲಿ ಮಹತ್ತರವಾದ ಬದಲಾವಣೆ ಬಂದಿದೆ. ಬದಲಾಗುತ್ತಿರುವ ಪರಿಸ್ಥಿತಿಗೆ ಅನುಗುಣವಾಗಿ ಕಾನೂನು ಶಿಕ್ಷಣದ ಪಠ್ಯಕ್ರಮದಲ್ಲೂ ಅಗತ್ಯ ಬದಲಾವಣೆಗಳು ಆಗಿವೆ.</p>
			<p>ಕಾನೂನು ಶಿಕ್ಷಣ ಇಂದು ಬೇರೆ ಬೇರೆ ಅಧ್ಯಯನ ಶಿಸ್ತುಗಳ ವ್ಯಾಪಕತೆಯನ್ನು ಒಳಗೊಂಡಿದೆ. ವಿಜ್ಞಾನ, ವೈದ್ಯಕೀಯ, ಜೈವಿಕ ತಂತ್ರಜ್ಞಾನವೇ ಮೊದಲಾದ ತಾಂತ್ರಿಕ ಕ್ಷೇತ್ರಗಳ ವಾಣಿಜ್ಯ ಆಯಾಮಗಳಿಗೆ ಸಂಬಂಧಿಸಿದ ಶಿಕ್ಷಣದೊಂದಿಗೆ ಕಾನೂನಿನ ಅಧ್ಯಯನ ಹೆಜ್ಜೆ ಹಾಕಬೇಕಿರುವುದು ಇಂದಿನ ಕಾನೂನು ಶಿಕ್ಷಣದ ವಿಶೇಷ ಲಕ್ಷಣವಾಗಿದೆ. ವಿವಿಧ ಕ್ಷೇತ್ರಗಳ ಪ್ರತ್ಯೇಕ ಕಾನೂನುಗಳಲ್ಲಿ ಪರಿಣತಿ ನೀಡುವ, ತಜ್ಞರನ್ನು ರೂಪಿಸುವ ಸಾಮಥ್ರ್ಯ ಇಂದು ಲಭ್ಯವಿರುವ ಕಾನೂನು ಪಠ್ಯಕ್ರಮಕ್ಕಿದೆ.</p>
			<p>ಯಾವುದೇ ಪದವಿ ಬಳಿಕ ಮೂರು ವರ್ಷ ಕಾನೂನು ಪದವಿ ಅಧ್ಯಯನ ಮಾಡುವ ಕ್ರಮವೊಂದಾದರೆ, ಕಾನೂನು ವಿಶ್ವವಿದ್ಯಾಲಯಗಳ ಪಠ್ಯಕ್ರಮದಲ್ಲಿ ನಿರ್ದಿಷ್ಟ ಪದವಿ ಜೊತೆಗೇ ಕಾನೂನು ಪದವಿ ನೀಡುವ ಇಂಟಿಗ್ರೇಟೆಡ್ ಕೋರ್ಸ್‍ಗಳು ಮತ್ತೊಂದು ಬಗೆಯವು. ಐದು ವರ್ಷ ಅವಧಿಯ ಬಿ.ಎ.,ಎಲ್.ಎಲ್.ಬಿ., ಬಿ.ಕಾಂ.,ಎಲ್.ಎಲ್.ಬಿ., ಬಿ.ಬಿ.ಎ.,ಎಲ್.ಎಲ್.ಬಿ., ಬಿ.ಎಸ್‍ಸಿ.,ಎಲ್.ಎಲ್.ಬಿ. ಕಾನೂನು ಪದವಿ ಕೋರ್ಸುಗಳಿಗೆ ದ್ವಿತೀಯ ಪಿಯುಸಿ ಅಥವಾ 12ನೇ ತರಗತಿ ಬಳಿಕ ಸೇರಿಕೊಳ್ಳಬಹುದು.</p>
			<p>ಐದು ವರ್ಷಗಳ ಪದವಿಯಲ್ಲಿ ಎರಡು ಭಾಷಾ ವಿಷಯಗಳು, 12 ಆರಂಭಿಕ ವಿಷಯಗಳು ಮತ್ತು 28 ಕಾನೂನು ವಿಷಯಗಳನ್ನು ಕಡ್ಡಾಯವಾಗಿ ಅಧ್ಯಯನ ಮಾಡಬೇಕು. 28 ಕಾನೂನು ವಿಷಯಗಳು 6 ಐಚ್ಛಿಕ ಮತ್ತು 4 ಚಿಕಿತ್ಸಾತ್ಮಕ ವಿಷಯಗಳನ್ನು ಒಳಗೊಂಡಿರುತ್ತವೆ. ಇದಲ್ಲದೆ ಐದು ವರ್ಷದ ಪದವಿಯ ವಿದ್ಯಾರ್ಥಿಗಳು ಪ್ರತಿವರ್ಷಕ್ಕೆ 4 ವಾರ ಮೀರದಂತೆ 5 ವರ್ಷಗಳ ಅವಧಿಯಲ್ಲಿ ವಕೀಲರ ಕಛೇರಿ, ನ್ಯಾಯಾಧೀಶರ ಕಛೇರಿ, ವಕೀಲರ ಫರ್ಮ್‍ಗಳು, ವಿವಿಧ ಇಲಾಖೆಗಳ ಕಾನೂನು ಸಲಹೆಗಾರರ ಕಛೇರಿ, ಕಂಪನಿ ಹಾಗೂ ಇನ್ನಿತರ ಸಂಸ್ಥೆಗಳ ಕಾನೂನು ವಿಭಾಗ, ಶಾಸಕಾಂಗ, ಸರಕಾರದ ಕಾನೂನು ಇಲಾಖೆ, ಇತ್ಯಾದಿಗಳಲ್ಲಿ ಒಟ್ಟು 20 ವಾರಗಳ ಇಂಟರ್ನ್‍ಶಿಪ್‍ನ್ನು ಕಡ್ಡಾಯವಾಗಿ ಮುಗಿಸಬೇಕು. ಮೂರು ವರ್ಷದ ಪದವಿಗಳಲ್ಲಿ 28 ಕಾನೂನು ವಿಷಯಗಳನ್ನು ಅಭ್ಯಸಿಸಬೇಕಾಗುವುದು. ಮೂರು ವರ್ಷದ ಕಾನೂನು ಪದವಿ ವಿದ್ಯಾರ್ಥಿಗಳು 12 ವಾರಗಳ ಇಂಟರ್ನ್‍ಶಿಪ್ ಮುಗಿಸಬೇಕು.</p>
			<p>ಈಗ ಚಾಲ್ತಿಯಲ್ಲಿರುವ ಪಠ್ಯಕ್ರಮದ ವಿಶೇಷತೆ ಎಂದರೆ ವೃತ್ತಿಕೌಶಲಗಳನ್ನು ಮೈಗೂಡಿಸಿಕೊಳ್ಳಲು ಅನುಕೂಲವಾಗುವ ರೀತಿಯಲ್ಲಿ ನ್ಯಾಯಾಲಯಗಳಲ್ಲಿ ದಿವಾಣೀ ಮತ್ತು ಅಪರಾಧಿಕ ಪ್ರಕರಣಗಳ ವೀಕ್ಷಣೆ, ವಿಚಾರಣೆ ಮುನ್ನ ಅವಶ್ಯಕ ದಸ್ತಾವೇಜುಗಳ ತಯಾರಿ, ಕಲ್ಪಿತ ನ್ಯಾಯಾಲಯಗಳಲ್ಲಿ ಭಾಗವಹಿಸುವುದು, ಪರ್ಯಾಯ ವಿವಾದ ಇತ್ಯರ್ಥ ವಿಧಾನಗಳಾದ ವ್ಯವಹಾರ, ಮಧ್ಯಸ್ಥಿಕೆ, ಸಂಧಾನ, ಪಂಚಾಯತಿ ಇತ್ಯಾದಿಗಳಲ್ಲಿ ಭಾಗವಹಿಸುವ ಅವಕಾಶಗಳಿರುವುದು.</p>
			<p>ವಿದ್ಯಾರ್ಥಿಗಳು ಸೂಕ್ತ ಐಚ್ಛಿಕ ವಿಷಯಗಳನ್ನು ಆರಿಸಿಕೊಂಡು ಕೆಲವು ವಿಶೇಷ ಕ್ಷೇತ್ರಗಳಲ್ಲಿ ಪ್ರವೀಣತೆ ಪಡೆದು, ಅಧ್ಯಯನವನ್ನು ಸ್ನಾತಕೋತ್ತರ ಪದವಿಯಲ್ಲಿ ಮುಂದುವರಿಸಬಹುದು. ಬೌದ್ಧಿಕ ಆಸ್ತಿಯ ಹಕ್ಕುಗಳು, ಪರಿಸರ ಕಾನೂನು, ಮಾನವ ಹಕ್ಕುಗಳ ಕಾನೂನು, ಕಾರ್ಪೊರೇಟ್ ಕಾನೂನು, ವಾಣಿಜ್ಯ ಕಾನೂನು, ವೈದ್ಯಕೀಯ ಕಾನೂನು, ಮನೋರಂಜನೆ ಕಾನೂನು, ಕಮರ್ಷಿಯಲ್ ಡ್ರಾಫ್ಟಿಂಗ್, ಕಾಂಟ್ರ್ಯಾಕ್ಟ್ ನೆಗೋಷಿಯೇಶನ್, ಪ್ರೈವೇಟ್ ಇಂಟರ್‍ನ್ಯಾಷನಲ್ ಲಾ, ಇಂಧನ ಕಾನೂನು ಹೀಗೆ ಹತ್ತಾರು ವಿಷಯಗಳಲ್ಲಿ ವಿಶೇಷ ಅಧ್ಯಯನ ಮಾಡಿ ಪ್ರಾವೀಣ್ಯ ಪಡೆಯಬಹುದು.</p>
			<p>ಬಿ.ಎ.,ಎಲ್.ಎಲ್.ಬಿ. ಪಠ್ಯಕ್ರಮ ಸಾಮಾಜಿಕ ವಿಜ್ಞಾನ ಮತ್ತು ಕಾನೂನು ವಿಷಯಗಳನ್ನು ಒಳಗೊಂಡದ್ದಾಗಿರುತ್ತದೆ. ಕಾನೂನು ವಿದ್ಯಾರ್ಥಿಗಳು ಮೊದಲ ಎರಡು ವರ್ಷ ಇತಿಹಾಸ, ರಾಜ್ಯಶಾಸ್ತ್ರ, ಸಮಾಜಶಾಸ್ತ್ರ ವಿಷಯಗಳನ್ನು ಕಾನೂನು ವಿಷಯಗಳ ಜೊತೆ ಅಭ್ಯಸಿಸಬೇಕಾಗುತ್ತದೆ. ಮುಂದಿನ ಮೂರು ವರ್ಷಗಳಲ್ಲಿ ಕಾನೂನು ವಿಷಯಗಳಿಗೇ ಪಠ್ಯಕ್ರಮದ ಸಿಂಹಪಾಲು ಲಭಿಸುತ್ತದೆ. ಬಿ.ಎ.,ಎಲ್. ಎಲ್.ಬಿ. ಅಥವಾ ಬಿ.ಕಾಂ.,ಎಲ್.ಎಲ್.ಬಿ. ಕೋರ್ಸ್‍ಗಳು ಕಂಪನಿಗಳಲ್ಲಿ ಉದ್ಯೋಗ ಪಡೆಯಲು ದಾರಿಯೊದಗಿಸುತ್ತದೆ. ಬಿ.ಎಸ್‍ಸಿ.,ಎಲ್.ಎಲ್.ಬಿ. ಕೋರ್ಸ್ ಅಪರಾಧ ಪ್ರಕರಣಗಳ ತನಿಖೆಗೆ ಅರ್ಹರಾಗಬಲ್ಲವರನ್ನು ತಯಾರು ಮಾಡುತ್ತದೆ.</p>
			<div class="inlay float-md-left maxw-600">
				<h3>ಕರ್ನಾಟಕ ರಾಜ್ಯ ಕಾನೂನು ವಿಶ್ವವಿದ್ಯಾಲಯ</h3>
				<p>ಕರ್ನಾಟಕ ರಾಜ್ಯ ಕಾನೂನು ವಿಶ್ವವಿದ್ಯಾಲಯದಡಿ ಬರುವ 55 ಕಾಲೇಜುಗಳಲ್ಲಿ 5 ವರ್ಷದ ಬಿ.ಎ.ಎಲ್‍ಎಲ್.ಬಿ., 17 ಕಾಲೇಜುಗಳಲ್ಲಿ 5 ವರ್ಷದ ಬಿ.ಬಿ.ಎ., ಎಲ್‍ಎಲ್.ಬಿ., 3 ಕಾಲೇಜುಗಳಲ್ಲಿ 5 ವರ್ಷದ ಬಿ.ಕಾಂ.,ಎಲ್‍ಎಲ್.ಬಿ. ಮತ್ತು 85 ಕಾಲೇಜುಗಳಲ್ಲಿ ಮೂರು ವರ್ಷದ ಎಲ್.ಎಲ್.ಬಿ. ಪದವಿಗಳು ವ್ಯಾಸಂಗಕ್ಕೆ ಲಭ್ಯವಿವೆ. ಇದಲ್ಲದೆ ಕಾನೂನು ವಿಶ್ವವಿದ್ಯಾಲಯವು ಹುಬ್ಬಳ್ಳಿಯಲ್ಲಿನ ತನ್ನ ಕಾನೂನು ಶಾಲೆಯಲ್ಲಿ ಐದು ವರ್ಷಗಳ ಬಿ.ಎ.,ಎಲ್‍ಎಲ್.ಬಿ. (ಆನರ್ಸ್) ಮತ್ತು ಬಿ.ಬಿ.ಎ.,ಎಲ್‍ಎಲ್.ಬಿ. (ಆನರ್ಸ್) ಪದವಿಗಳನ್ನು ಒದಗಿಸುತ್ತಿದೆ. ಪ್ರತಿವರ್ಷ ತಮ್ಮದೇ ಪ್ರತ್ಯೇಕ ಪ್ರವೇಶ ಪರೀಕ್ಷೆ ಮೂಲಕ ಅರ್ಹ ವಿದ್ಯಾರ್ಥಿಗಳನ್ನು ಆಯ್ಕೆ ಮಾಡಿಕೊಳ್ಳಲಾಗುವುದು. ಬೇರೆ ವಿದ್ಯಾಲಯಗಳಿಗೆ ಹೋಲಿಸಿದರೆ ಈ ಕಾನೂನು ಶಾಲೆಯ ವಾರ್ಷಿಕ ಶುಲ್ಕ ಅತ್ಯಂತ ಕನಿಷ್ಟ ಮಟ್ಟದಲ್ಲಿರುವುದು ಬಡ ವಿದ್ಯಾರ್ಥಿಗಳಿಗೆ ವರದಾನವೇ ಸರಿ. ಸಾಮಾನ್ಯ ವರ್ಗದ ವಿದ್ಯಾರ್ಥಿಗಳಿಗೆ ರೂ.18320, ಪರಿಶಿಷ್ಟ ಜಾತಿ/ಪಂಗಡ, ಪ್ರವರ್ಗ ಒಂದು ಅಭ್ಯರ್ಥಿಗಳಿಗೆ ರೂ.2660 ಹಾಗೂ ಒಬಿಸಿಗೆ ರೂ.3460 ವಾರ್ಷಿಕ ಶುಲ್ಕ ನಿಗದಿಪಡಿಸಲಾಗಿದೆ. ಸಂಪರ್ಕ: 0836&#x2014;2222492, www.kslu.ac.in, kslulawschool@gmail.com</p>
			</div>
			<p>ರಾಷ್ಟ್ರಮಟ್ಟದಲ್ಲಿ 20ಕ್ಕಿಂತ ಹೆಚ್ಚು ರಾಷ್ಟ್ರೀಯ ಕಾನೂನು ಶಾಲೆಗಳು ಮತ್ತು ಅನೇಕ ಸ್ವಾಯತ್ತ ವಿಶ್ವವಿದ್ಯಾಲಯಗಳು ಕಾನೂನು ಶಿಕ್ಷಣವನ್ನು ಒದಗಿಸುತ್ತಿವೆ. ರಾಷ್ಟ್ರೀಯ ಕಾನೂನು ಶಾಲೆಯ ಪರಿಕಲ್ಪನೆಯೇ ಕಾನೂನು ಶಿಕ್ಷಣದ ಇಡೀ ಸ್ವರೂಪ ಇವತ್ತಿನ ವಿಸ್ತಾರಕ್ಕೆ ಮುಟ್ಟಲು ನಾಂದಿಯಾದದ್ದು. ಕಾನೂನು ಶಿಕ್ಷಣದ ಗುಣಮಟ್ಟವನ್ನು ಉತ್ತಮಗೊಳಿಸುವ ಉದ್ದೇಶದಿಂದ ಬಾರ್ ಕೌನ್ಸಿಲ್ ಆಫ್ ಇಂಡಿಯಾ ಈ ಕಾನೂನು ಶಾಲೆಯ ಪರಿಕಲ್ಪನೆಯನ್ನು ಸಾಕಾರಗೊಳಿಸಿತು. ಅದರಂತೆ ಮೊದಲ ರಾಷ್ಟ್ರೀಯ ಕಾನೂನು ಶಾಲೆ ಬೆಂಗಳೂರಿನಲ್ಲಿ 1986ರಲ್ಲಿ ಸ್ಥಾಪನೆಯಾಯಿತು. ಇಂದು ಹೈದರಾಬಾದ್, ಭೋಪಾಲ್, ಕೋಲ್ಕತ್ತಾ, ಜೋಧ್‍ಪುರ್, ರಾಯ್‍ಪುರ್, ಗುಜರಾತ್‍ನ ಗಾಂಧಿನಗರ, ಲಖ್ನೋ, ಪಟಿಯಾಲಾ, ಪಾಟ್ನಾ, ಕೊಚ್ಚಿ, ದೆಹಲಿ, ಒಡಿಶಾದ ಕಟಕ್, ರಾಂಚಿ, ಗುವಾಹಟಿ, ವಿಶಾಖಪಟ್ನಂ, ತಿರುಚ್ಚಿ, ಮುಂಬೈ, ನಾಗ್ಪುರ, ಶಿಮ್ಲಾ, ಔರಂಗಾಬಾದ್‍ಗಳಲ್ಲಿ ರಾಷ್ಟ್ರೀಯ ಕಾನೂನು ಶಾಲೆಗಳಿವೆ.</p>
			<div class="inlay float-md-right maxw-600">
				<h3>ಪ್ರವೇಶ ಹೇಗೆ?</h3>
				<p>ಬೆಂಗಳೂರಿನ ನ್ಯಾಷನಲ್ ಲಾ ಸ್ಕೂಲ್ ಆಫ್ ಇಂಡಿಯಾ ಯೂನಿವರ್ಸಿಟಿಯೇ ದೇಶದ ಟಾಪ್ 5 ಲಾ ಸ್ಕೂಲ್‍ಗಳಲ್ಲಿ ಮೊದಲನೆಯದು. ನಂತರದ ಸ್ಥಾನದಲ್ಲಿರುವುದು ಹೈದರಾಬಾದ್‍ನ ನ್ಯಾಷನಲ್ ಅಕಾಡೆಮಿ ಆಫ್ ಲೀಗಲ್ ಸ್ಟಡೀಸ್ ಅಂಡ್ ರೀಸರ್ಚ್ ಯೂನಿವರ್ಸಿಟಿ. ಮೂರನೇ ಸ್ಥಾನದಲ್ಲಿರುವುದು ಗುಜರಾತ್ ನ್ಯಾಷನಲ್ ಲಾ ಯೂನಿವರ್ಸಿಟಿ. ಪುಣೆಯ ಐಎಲ್‍ಎಸ್ ಕಾಲೇಜ್ ಮತ್ತು ಭಾರತೀ ವಿದ್ಯಾಪೀಠ ಡೀಮ್ಡ್ ಯೂನಿವರ್ಸಿಟಿ ನ್ಯೂ ಲಾ ಕಾಲೇಜ್ ಕ್ರಮವಾಗಿ ನಾಲ್ಕು ಮತ್ತು ಐದನೇ ಸ್ಥಾನದಲ್ಲಿವೆ.</p>
				<p>ಈ ಸರಣಿಯಲ್ಲಿ ಬರುವ ಒಟ್ಟು 17 ಪ್ರತಿಷ್ಠಿತ ಕಾಲೇಜುಗಳ ಪ್ರವೇಶಕ್ಕೆ ಸಾಮಾನ್ಯ ಕಾನೂನು ಪ್ರವೇಶ ಪರೀಕ್ಷೆ (ಅಐಂಖಿ) ಯಲ್ಲಿ ವಿದ್ಯಾರ್ಥಿಗಳು ಪಡೆಯುವ ಶ್ರೇಣಿಯೇ ಮಾನದಂಡ. ಜತೆಗೆ ದೇಶದ ಸುಮಾರು ನೂರಕ್ಕೂ ಹೆಚ್ಚು ಖಾಸಗಿ ಕಾನೂನು ಕಾಲೇಜುಗಳು ಸಹ ಈ ಪ್ರವೇಶ ಪರೀಕ್ಷೆಯ ಶ್ರೇಣಿ ಪರಿಗಣಿಸುತ್ತವೆ. ದೆಹಲಿ ವಿ.ವಿ., ಕ್ರೈಸ್ತ್, ಸಿಂಬಯಾಸಿಸ್, ಇಂದ್ರಪ್ರಸ್ಥ ಮೊದಲಾದ ವಿಶ್ವವಿದ್ಯಾಲಯಗಳು ತಮ್ಮ ವ್ಯಾಪ್ತಿಗೆ ಒಳಪಟ್ಟ ಕಾನೂನು ಕಾಲೇಜುಗಳ ಪ್ರವೇಶಕ್ಕೆ ತಮ್ಮದೇ ಆದ ಪ್ರತ್ಯೇಕ ಪ್ರವೇಶ ಪರೀಕ್ಷೆ ನಡೆಸಿ ಅರ್ಹ ವಿದ್ಯಾರ್ಥಿಗಳನ್ನು ಆಯ್ಕೆ ಮಾಡಿಕೊಳ್ಳುತ್ತಾರೆ</p>
			</div>
			<p>ನ್ಯಾಷನಲ್ ಲಾ ಸ್ಕೂಲ್‍ಗೆ ಪ್ರವೇಶ ಪಡೆಯುವುದು ತುಂಬಾ ಸ್ಪರ್ಧಾತ್ಮಕವಾಗಿರುತ್ತದೆ. ಮೊದಲು ಇದಕ್ಕಾಗಿ ವಿಶ್ವವಿದ್ಯಾಲಯವೇ ಪ್ರವೇಶ ಪರೀಕ್ಷೆ ನಡೆಸುತ್ತಿತ್ತು. ಸುಪ್ರೀಂ ಕೋರ್ಟ್ ಆದೇಶದ ಬಳಿಕ  2008ರಲ್ಲಿ ಕಾಮನ್ ಲಾ ಅಡ್ಮಿಷನ್ ಟೆಸ್ಟ್ (ಕ್ಲಾಟ್) ಶುರುವಾಯಿತು. ಇದು ಅತ್ಯಂತ ಗುಣಮಟ್ಟದ ಪರೀಕ್ಷೆಯಾಗಿದೆ. ಕಾನೂನಿನಲ್ಲಿ ಸ್ನಾತಕ ಮತ್ತು ಸ್ನಾತಕೋತ್ತರ ಪದವಿ ಪಡೆಯಲು ಪ್ರವೇಶಕ್ಕೆ ಕ್ಲಾಟ್‍ನಲ್ಲಿ ತೋರಿಸುವ ಸಾಮಥ್ರ್ಯವೇ ಆಧಾರ. ಮೂರಂಕಿಗಳ ಮಿತಿಯಲ್ಲಿರುವ ಸೀಟುಗಳಿಗಾಗಿ ಸಾವಿರಾರು ಸಂಖ್ಯೆಯ ವಿದ್ಯಾರ್ಥಿಗಳು ಈ ಪರೀಕ್ಷೆ ಬರೆಯುತ್ತಾರೆ.</p>
			<div class="inlay float-md-left maxw-600">
				<h3>ವೃತ್ತಿ ಘನತೆ</h3>
				<p>ವೃತ್ತಿಗಳು ಸಾರ್ವಜನಿಕ ಸೇವೆಗಾಗಿ ಇರುವುದರಿಂದ, ಅಲ್ಲಿ ವ್ಯಾಪಾರೀಕರಣಕ್ಕೆ ಅವಕಾಶ ಇರಬಾರದು. ಅಮೆರಿಕೆಯ ಸರ್ವೋಚ್ಚ ನ್ಯಾಯಾಲಯದ ನ್ಯಾಯಮೂರ್ತಿ ಬ್ರಾಂಡೀಸ್‍ರವರು ವೃತ್ತಿಯಲ್ಲಿ ಮೂರು ಗುಣಲಕ್ಷಣಗಳನ್ನು ಗುರುತಿಸಿದ್ದಾರೆ: ಮೊದಲನೆಯದಾಗಿ ವೃತ್ತಿಗಳು ಬುದ್ಧಿ ಗ್ರಾಹ್ಯ ಅವಶ್ಯಕ ಪ್ರಾಥಮಿಕ ತರಬೇತಿಯನ್ನಾಧಾರಿತ ಉದ್ಯೋಗಗಳು. ಅವು ಜ್ಞಾನ ವನ್ನು ಮತ್ತು ಅಧ್ಯಯನವನ್ನು ಒಳಗೊಂಡಿರುತ್ತವೆಯೇ ಹೊರತು ಕೇವಲ ಕೌಶಲಗಳನ್ನಲ್ಲ. ಎರಡನೆಯದಾಗಿ, ಅವು ನಿಸ್ವಾರ್ಥದಿಂದ ಪರರಿಗೆ ನೆರವಾಗುವ ಉದ್ಯೋಗಗಳು. ಮೂರನೆಯದಾಗಿ, ಗಳಿಕೆಯ ಮೊತ್ತವು ವೃತ್ತಿಯ ಯಶಸ್ಸಿನ ಅಳತೆಗೋಲು ಆಗಿರುವುದಿಲ್ಲ.</p>
				<p>ವೃತ್ತಿಗಳು ಮೌಲ್ಯಾಧಾರಿತವಾಗಿರುವುದರಿಂದ ಮಹಾತ್ಮಾ ಗಾಂಧೀಜಿ ವಕೀಲ ಪರಿಷತ್ತಿನ ಸದಸ್ಯರಿಗೆ ವೃತ್ತಿಯನ್ನು ಆಧ್ಯಾತ್ಮಿಕಗೊ ಳಿಸಲು ಕರೆ ನೀಡಿದರು. ವಕೀಲರ ಸಂಘದಲ್ಲಿ ಭಾಷಣ ಮಾಡುತ್ತ ಅವರು, ‘ವಿಷಯಗಳನ್ನು ನ್ಯಾಯಾಧೀಶರ ಮುಂದೆ ಮಂಡಿಸಿ, ಅವರು ಸತ್ಯಾಂಶವನ್ನು ಕಂಡು ಹಿಡಿಯುವುದರಲ್ಲಿ ಸಹಾಯ ನೀಡುವುದು ವಕೀಲರ ಕರ್ತವ್ಯ. ನಿಮ್ಮ ವೃತ್ತಿಯ ಘನತೆಯನ್ನು ಕಾಪಾಡಿಕೊಳ್ಳುವುದು ನಿಮಗೆ ಬಿಟ್ಟಿದ್ದು. ಯುವಕರಾದ ನೀವು ರಾಷ್ಟ್ರದ ಉಪ್ಪಿನಂತಿರಬೇಕು. ಉಪ್ಪು ತನ್ನ ರುಚಿಯನ್ನು ಕಳೆದುಕೊಂಡರೆ ಅದಕ್ಕೆ ರುಚಿಯನ್ನು ಎಲ್ಲಿಂದ ತಂದುಕೊಡಬಹುದು?”.</p>
			</div>
			<p>ಕಾನೂನು ಶಿಕ್ಷಣದಲ್ಲಿ ಸುಧಾರಣೆಯ ಮೊದಲ ಹೆಜ್ಜೆ ರಾಷ್ಟ್ರೀಯ ಕಾನೂನು ಶಾಲೆಗಳ ಸ್ಥಾಪನೆಯಾದರೆ, ಎರಡನೆಯದು ಕ್ಲಾಟ್. ಕ್ಲಾಟ್ ಅಲ್ಲದೆ ಇನ್ನೂ ಕೆಲವು ಪ್ರವೇಶ ಪರೀಕ್ಷೆಗಳು ಭಾರತದಲ್ಲಿ ಜನಪ್ರಿಯವಾಗಿವೆ. ರಾಷ್ಟ್ರೀಯ ಕಾನೂನು ಶಾಲೆಗಳು ಕ್ಲಾಟ್ ಅನುಸರಿಸಿದರೆ, ಸ್ವಾಯತ್ತ ಯೂನಿವರ್ಸಿಟಿಗಳು ತಮ್ಮದೇ ಆದ ಪ್ರವೇಶ ಪರೀಕ್ಷೆಯನ್ನು ಅಳವಡಿಸಿಕೊಂಡಿವೆ.</p>
			<p>ಪ್ರತಿಯೊಂದು ಸರಕಾರಿ, ಅರೆ ಸರಕಾರಿ, ಸ್ವಾಯತ್ತ ಮತ್ತು ಖಾಸಗಿ ಸಂಸ್ಥೆಗಳಲ್ಲೆಲ್ಲ ಕಾನೂನು ತಜ್ಞರ ಅವಶ್ಯಕತೆ ಇದ್ದು, ಕಾನೂನು ಪದವೀಧರರಿಗೆ ಉದ್ಯೋಗಾವಕಾಶಗಳು ಬಹಳ. ಎಲ್ಲ ರೀತಿಯ ಬ್ಯಾಂಕಿಂಗ್, ಫೈನಾನ್ಸಿಯಲ್ ಮತ್ತು ಕಾರ್ಪೊರೇಟ್ ವಿಭಾಗಗಳಲ್ಲಿಯೂ ಅವಕಾಶಗಳಿವೆ. ನೌಕರಿ ಇಷ್ಟವಿಲ್ಲದವರು ವೃತ್ತಿಯಲ್ಲಿ ವೈಯಕ್ತಿಕವಾಗಿ ಅಥವಾ ಫರ್ಮ್‍ಗಳಲ್ಲಿ ಮುಂದುವರೆಯಬಹುದು. ಅವರವರ ಅಭಿಲಾಷೆಗೆ ಅನುಗುಣವಾಗಿ ನ್ಯಾಯಾಧೀಶ, ಸರಕಾರಿ ವಕೀಲ, ಅಭಿಯೋಜಕ, ಮಿಲಿಟರಿಯಲ್ಲಿ ಜಡ್ಜ್ ಅಡ್ವೋಕೇಟ್ ಜನರಲ್, ಸರಕಾರೇತರ ಸಂಸ್ಥೆಗಳು, ಸಾರ್ವಜನಿಕ ಸೇವಾ ಸಂಸ್ಥೆಗಳು ಹೀಗೆ ಹಲವು ಕ್ಷೇತ್ರ, ಹುದ್ದೆಗಳಲ್ಲಿ ಕಾರ್ಯನಿರ್ವಹಿಸಬಹುದಾಗಿದೆ.</p>
			<p class="text-right"><strong>* ಲೇಖಕರು ಕುಲಪತಿಗಳು (ಪ್ರ),<br />ಕರ್ನಾಟಕ ರಾಜ್ಯ ಕಾನೂನು ವಿಶ್ವವಿದ್ಯಾಲಯ, ಹುಬ್ಬಳ್ಳಿ.</strong></p>
		</div>
		<?php require_once(PHY_FLAT_URL . 'article-lists/others.php'); ?>
	</div>
</div>

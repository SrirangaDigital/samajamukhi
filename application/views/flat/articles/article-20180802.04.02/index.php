<div class="container-fluid">
	<div class="row align-items-top justify-content-center kannada">
		<div class="col-md-8 article">
			<p class="date english">2<sup>nd</sup> ಆಗಸ್ಟ್  ೨೦೧೮</p>
			<h1 class="title">ಶಶಿ ತರೂರ್ ಅವರ ‘ನಾನೇಕೆ ಹಿಂದೂ’</h1>
			<h2 class="author">ಡಾ.ಎನ್.ಎಸ್.ಗುಂಡೂರ</h2>
			<p class="description">ನಾವು ತರೂರರ ವಾದವನ್ನು ಒಪ್ಪಬಹುದು, ಬಿಡಬಹುದು. ಆದರೆ, ಇಲ್ಲಿ ಅವರು ಕಟು ಟೀಕೆ-ಟಿಪ್ಪಣಿ, ವಿತಂಡವಾದಗಳಿಗಿಂತ, ಅಧ್ಯಯನಶೀಲತೆಯಿಂದ ಶೋಧನೆಮಾಡಿ ವಿಷಯವನ್ನು ಅರಿತುಕೊಳ್ಳುವ ಪ್ರಾಮಾಣಿಕ ಪ್ರಯತ್ನ ಮಾಡಿದ್ದಾರೆಂಬುದನ್ನು ಅಲ್ಲಗಳೆ ಯುವಂತಿಲ್ಲ!</p>
			<figure class="float-md-right maxw-300"><img class="img-fluid" src="<?=PUBLIC_URL?>images/201808/0059a.jpg" /></figure>
			<p>ಒಬ್ಬ ಹಿಂದೂ ಆಗಿ ಜೀವನ ನಡೆಸುವುದೆಂದರೇನು? ‘ಹಿಂದೂ’ ಎನ್ನುವುದು ‘ಧರ್ಮ’ ಅಲ್ಲ ಎನ್ನುವುದಾದರೆ ಅದು ಮತ್ತೇನು? ಹಿಂದೂ ಜೀವನ ಕ್ರಮದ ವೈಶಿಷ್ಟ್ಯ, ಮಿತಿ ಮತ್ತು ಸಾಧ್ಯತೆಗಳೇನು? ಈ ಜೀವನ ಪದ್ಧತಿಯ ಐತಿಹಾಸಿಕ ಪಾತಳಿಗಳ ಸ್ವರೂಪ ಎಂಥದ್ದು? ‘ಹಿಂದೂ’ ಮತ್ತು ‘ಹಿಂದುತ್ವ’ಕ್ಕೂ ಇರುವ ವ್ಯತ್ಯಾಸಗಳೇನು? ಹಿಂದೂ ಜೀವನ ಕ್ರಮವು ಹಿಂದುತ್ವ ಆಗಿ ಹೇಗೆ ರೂಪಾಂತರಗೊಂಡಿತು? ಮುಂತಾದ ಪ್ರಶ್ನೆಗಳು ನಿಮ್ಮನ್ನು ಕಾಡಿದ್ದರೆ, ಸಮಕಾಲೀನ ಸಂದರ್ಭದ ‘ಅಸ್ಮಿತೆ ರಾಜಕಾರಣ’ವನ್ನು (ಐಡೆಂಟಿಟಿ ಪಾಲಿಟಿಕ್ಸ್) ಅರ್ಥ ಮಾಡಿಕೊಳ್ಳುವ ಕುತೂಹಲವೂ ಇದ್ದರೆ, ಶಶಿ ತರೂರ ಅವರ ವಾಯ್ ಆ ಯಾಮ್ ಎ ಹಿಂದೂ (2017) (ನಾನೇಕೆ ಒಬ್ಬ ಹಿಂದೂ) ಪುಸ್ತಕವನ್ನು ನೀವು ಧಾರಾಳವಾಗಿ ಓದಬಹುದು. </p>
			<p>ಶಶಿ ತರೂರು ನಮ್ಮ ನಡುವಿನ ಪ್ರಮುಖ ‘ಸಾರ್ವಜನಿಕ ಬುದ್ಧಿ ಜೀವಿ’ಗಳಲ್ಲೊಬ್ಬರು. ಇವರು ವಿಶ್ವ ಸಂಸ್ಥೆಯ ಅಂಡರ್ ಜನರಲ್ ಸೆಕ್ರೆಟರಿಯಾಗಿ ಕೆಲಸಮಾಡಿ, 2006ರಲ್ಲಿ ವಿಶ್ವ ಸಂಸ್ಥೆಯ ಸೆಕ್ರೆಟರಿ ಜನರಲ್ ಹುದ್ದೆಗೆ ಸ್ಪರ್ಧಿಸಿದ ಮೊದಲ ಭಾರತೀಯ. ಎರಡು ಬಾರಿ ಲೋಕಸಭೆಗೆ ಆಯ್ಕೆಗೊಂಡ ತರೂರರು ಉತ್ತಮ ಸಂಸದೀಯ ಪಟು. ಎರಡೂ ಬಾರಿ ಕೇಂದ್ರ ಸರ್ಕಾರದ ಸಚಿವರಾಗಿ ಕೆಲಸ ಮಾಡಿದ ಇವರು, ಒಬ್ಬ ಕಾಸ್ಮೊಪಾಲಿಟನ್ ಚಿಂತಕ. ವಿಶೇಷವಾಗಿ ಇಂಗ್ಲೀಶ್‍ನಲ್ಲಿ ಬರೆಯುತ್ತಿರುವ ಸಮಕಾಲೀನ ಅತಿ ಶ್ರೇಷ್ಠ ಭಾರತೀಯ ಲೇಖಕರಲ್ಲೊಬ್ಬರು. ಪ್ರಸಿದ್ಧ ಪತ್ರಿಕೆಗಳಿಗೆ ಅಂಕಣಕಾರರಾಗಿ ಕೆಲಸ ಮಾಡಿದ ಇವರು, ಪ್ರಸ್ತುತ ಪುಸ್ತಕವನ್ನೊಳಗೊಂಡಂತೆ ಹದಿಮೂರು ಗದ್ಯಕೃತಿಗಳನ್ನು, ನಾಲ್ಕು ಕಾದಂಬರಿಗಳನ್ನು ರಚಿಸಿದ್ದಾರೆ. </p>
			<p>ಗಮನಿಸಬೇಕಾದ ಅಂಶವೇನೆಂದರೆ ಇವರ ಎಲ್ಲ ಬರವಣಿಗೆಗಳಲ್ಲಿ ‘ಭಾರತ’ವೆಂಬುದು ಹಾಸುಹೊಕ್ಕಾದ ವಿಷಯವಾಗಿದೆ. ಸಮಕಾಲೀನ ಭಾರತದ ಸಮಸೆÀ್ಯಗಳು ಇವರನ್ನು ಮತ್ತೆ ಮತ್ತೆ ಕಾಡಿದ ವಿಷಯಗಳೆಂದು ಅವರ ಒಕ್ಕಣೆಯಲ್ಲಿ ಕಂಡುಬರುತ್ತವೆ. ಆಧುನಿಕ ಭಾರತದ ರಾಜಕೀಯವನ್ನು ವಿಡಂಬನೆ ಮಾಡುವ, ನವೀನ ನಿರೂಪಣಾ ಮಾದರಿಯಿಂದ ರಚಿತವಾದ ದ ಗ್ರೇಟ್ ಇಂಡಿಯನ್ ನಾವೆಲ್ (1989) ಮತ್ತು ಭಾರತದಲ್ಲಿ ಕೋಮುಗಲಭೆಯ ಸ್ವರೂಪವನ್ನು ಶೋಧಿಸುವ ಅವರ ಇನ್ನೊಂದು ಉತ್ತಮ ಕಾದಂಬರಿ ರಾಯಟ್ (2001) ಒಳಗೊಂಡಂತೆ, ಅವರ ಗದ್ಯ ಬರವಣಿಗೆಗಳು ಸಮಕಾಲೀನ ಭಾರತವನ್ನು ತರೂರ ಆಳವಾಗಿ ಅರ್ಥಮಾಡಿಕೊಳ್ಳುವ ಪ್ರಯತ್ನಗಳೆಂದು ನೋಡಬಹುದು. ಅವರ ವಾಯ್ ಆ ಯಾಮ್ ಎ ಹಿಂದೂ ಭಾರತವನ್ನು ಅರ್ಥಮಾಡಿಕೊಳ್ಳುವ ಅವರ ವಿಶಾಲವಾದ ಈ ಯೋಜನೆಯ ಭಾಗವಾಗಿಯೇ ಹೊರಹೊಮ್ಮಿದೆ. ಇದರ ವಿಶೇಷತೆಯೆಂದರೆ ಅವರು ಅರ್ಥಮಾಡಿಕೊಳ್ಳಲು ಹೊರಟ ಭಾರತ ‘ಹಿಂದೂ ಭಾರತ’; ನಮ್ಮ ಕಾಲದಲ್ಲಿ, ‘ಹಿಂದೂ’ ವಿದ್ಯಮಾನದ ಬಗ್ಗೆ ಬೆಳಕು ಚೆಲ್ಲುವ ಆಶಯ ಇಲ್ಲಿಯದಾಗಿದೆ. </p>
			<p>ಇದು ಶೈಕ್ಷಣಿಕ ಸಂಶೋಧನೆಯ ಗ್ರಂಥವಲ್ಲವಾದರೂ, ಇಲ್ಲಿ ‘ಶೋಧನೆ’ಯ ಹಂಬಲವನ್ನು ಹೆಜ್ಜೆ ಹೆಜ್ಜೆಗೂ ಕಾಣಬಹುದು. ತರೂರರು ‘ಲೇಖಕನ ಟಿಪ್ಪಣಿ’ ಶೀರ್ಷಿಕೆಯಡಿ ಬರೆದ ಮುನ್ನುಡಿಯಲ್ಲಿ ಈ ಪುಸ್ತಕಕ್ಕೆ ಎರಡು ಉದ್ದೇಶಗಳಿವೆ ಎಂದು ಹೇಳುತ್ತಾರೆ. ಒಂದು, ತಾವು ಅರವತ್ತು ವರ್ಷ ಬದುಕಿ ಬಾಳಿದ ‘ಹಿಂದೂತನ’ (ಜೀವನ ಕ್ರಮ)ವನ್ನು ಅರ್ಥಮಾಡಿಕೊಳ್ಳುವುದು; ಸಾರ್ಥಕ ಬದುಕನ್ನು ಕಟ್ಟಿಕೊಳ್ಳಲು ಅದು ಒದಗಿಸುವ ತಿಳಿವಳಿಕೆಯ ಸಂಪನ್ಮೂಲ (ವಿಜ್‍ಡಂ) ಹಾಗೂ ಅದರ ಹಿರಿಮೆಗಳನ್ನು (ವರ್ಚೂಸ್) ಗುರುತಿಸುವುದು. ತಮ್ಮ ಪೂರ್ವಜರಿಂದ (ವಿಶೇಷವಾಗಿ ತಂದೆ, ಮತ್ತಿತರರು) ಬಳುವಳಿಯಾಗಿ ಬಂದ, ಭಾಷಾಂತರಿಸಿದ ಗ್ರಂಥಗಳನ್ನು ಓದಿ ತಿಳಿದುಕೊಂಡ ಹಿಂದೂ ನಂಬಿಕೆ ಮತ್ತು ಆಚರಣೆಗಳನ್ನು ಅರ್ಥಮಾಡಿಕೊಳ್ಳುವುದು ಅವರ ಮೊದಲ ಗುರಿ. ಎರಡನೆಯ ಉದ್ದೇಶವೆಂದರೆ, ಹಿಂದೂ ‘ಜೀವನ ಕ್ರಮ’ ಹಿಂಸಾರೂಪಿ ಮತ್ತು ಅಸುಹಿಷ್ಣುತೆಯ ಹಿಂದುತ್ವವಾಗಿ, 1980ರ ದಶಕದ ಹೊತ್ತಿಗೆ ಅದು ಭಾರತೀಯರ ಪ್ರಜ್ಞೆಯನ್ನು ಹೇಗೆ ರೂಪಿಸಿತು ಎಂಬುದನ್ನು ತೋರಿಸುವುದು. ಅಂದರೆ ಈ ‘ಹಿಂದುತ್ವ’ವು ‘ಹಿಂದೂ ಜೀವನ ಕ್ರಮದ’ ಆಶಯಗಳಾದ ‘ಬಹುತ್ವ, ‘ಎಲ್ಲವನ್ನು ಒಳಗೊಳ್ಳುವಿಕೆ’, ‘ವಿಶಾಲ ಮನೋಧರ್ಮ’, ‘ನಿರಂತರವಾಗಿ ವಿಸ್ತಾರವಾಗುವಿಕೆ’ ಇತ್ಯಾದಿ ಸದ್ಗುಣಗಳಿಗೆ ತದ್ವಿರುದ್ಧವಾದ ನಡೆನುಡಿಗಳನ್ನು ಬೆಳೆಸಿಕೊಂಡ ಪರಿಯನ್ನು ಹೇಳುವುದು. </p>
			<p>ಈ ಎರಡು ಮುಖ್ಯ ಉದ್ದೇಶಗಳು ಇಲ್ಲಿಯ ನಿರೂಪಣಾ ರಚನೆಯನ್ನು ನಿರ್ಧರಿಸಿವೆ. ಹಾಗಾಗಿ ಈ ಪುಸ್ತಕವನ್ನು ಲೇಖಕರು ಮೂರು ಭಾಗಗಳಲ್ಲಿ ವಿಂಗಡಿಸಿದ್ದಾರೆ; ಮೊದಲ ಭಾಗವು (ಮಾಯ್ ಹಿಂದೂಯಿಜಂ) ತರೂರರು ವೈಯಕ್ತಿಕವಾಗಿ ಹಿಂದೂ ಆಗಿ, ಅವರು ಅದನ್ನು ಹೇಗೆ ಗ್ರಹಿಸಿದರು ಎಂಬ ಸಂಗತಿಯನ್ನೂ ಒಳಗೊಂಡಂತೆ, ‘ಹಿಂದೂ ಜೀವನ ಕ್ರಮ’ದ ಪ್ರಮುಖ ವಿಚಾರಧಾರೆ, ಅದರ ತತ್ವ, ಚಿಂತಕರು, ಅವರ ವೈಚಾರಿಕ ಕೊಡುಗೆಗಳ ಜೊತೆ ಅಲ್ಲಿ ಪ್ರಶ್ನಿಸಲೇಬೇಕಾದ ಸಾಮಾಜಿಕ ಸಂಗತಿಗಳನ್ನು ಚರ್ಚಿಸುತ್ತದೆ. ಇಲ್ಲಿ ತರೂರರ ಕಾಳಜಿ ಈಗ ಇಷ್ಟೆಲ್ಲಾ ಸಮಸ್ಯೆಯಾಗುತ್ತಿರುವ ‘ಹಿಂದೂ’ ಎನ್ನುವ ಪ್ರಶ್ನೆಯ ನಿಜವಾದ ‘ಹಕೀಕತ್’ ಏನು ಎಂದು ತಿಳಿಯಲು ಹೊರಟಿರುವಂತೆ ಭಾಸವಾಗುತ್ತದೆ. ಆಗ ಅವರಿಗೆ ಕಾಣುವುದು ಆದಿ ಶಂಕರ, ರಾಮಾನುಜ, ರಾಜಾ ರಾಮಮೋಹನ ರಾಯ್, ಸ್ವಾಮಿ ವಿವೇಕಾನಂದ, ನಾರಾಯಣ ಗುರು, ರಮಣ ಮಹರ್ಷಿ, ಶ್ರೀ ಅರಬಿಂದೊ, ಮಹಾತ್ಮ ಗಾಂಧಿ ಮುಂತಾದವರು ಹಿಂದೂ ಜೀವನ ಪದ್ಧತಿಯನ್ನು ಹೇಗೆ ಸುಧಾರಿಸಿ, ಕಟ್ಟುವ ಕೆಲಸ ಮಾಡಿದರೆಂಬ ಸಂಗತಿ. ಇವರೆಲ್ಲರನ್ನೂ ಹಿಂದೂ ಜೀವನ ದರ್ಶನವನ್ನು ನಿರ್ಮಿಸಿದ ಆದರ್ಶ ಮಾದರಿಯಾಗಿ ತರೂರ ನೋಡುತ್ತಾರೆ. ಹಿಂದೂ ಜೀವನ ದರ್ಶನ, ಬೌದ್ಧ ಮತ್ತು ಜೈನ ಮತಗಳಿಂದ ಏನೇನು ಪಡೆದುಕೊಂಡಿದೆ ಎಂಬುದನ್ನು ಅರ್ಥಮಾಡಿಕೊಳ್ಳುತ್ತ, ಅದು ಉಳಿದ ಧರ್ಮ, ಮತ, ಪಂಥಗಳನ್ನು ಮಾನ್ಯ ಮಾಡುವ ಮುಕ್ತ ಜೀವನ ಪದ್ಧತಿಯೆಂದು ವಾದಿಸುತ್ತಾರೆ. </p>
			<p>ಪುಸ್ತಕದ ಎರಡನೆಯ ಭಾಗವನ್ನು ‘ರಾಜಕೀಯ ಹಿಂದೂಯಿಸಂ’ ಎಂದು ಕರೆಯಲಾಗಿದೆ. ಇಲ್ಲಿ ಹಿಂದೂ ಜೀವನ ಕ್ರಮ ಹಿಂದುತ್ವ ರಾಜಕಾರಣವಾಗಿ ಹೊರಹೊಮ್ಮಿರುವುದರ ನಿರೂಪಣೆ ಇದೆ. ಒಂದು ನಾಗರಿಕತೆಯಾದ ಹಿಂದೂ ಜೀವನ ಪದ್ಧತಿ ಇಪ್ಪತ್ತನೆಯ ಶತಮಾನದಲ್ಲಿ ಸಂಕುಚಿತ ರಾಜಕೀಯ ಅಸ್ಮಿತೆಯಾದ ‘ಹಿಂದುತ್ವ’ವಾಗಿ ರೂಪಾಂತರವಾಗುವಲ್ಲಿ ವೀರ್ ಸಾವರಕರ, ಎಮ್.ಎಸ್. ಗೋಲ್‍ವಾಲ್ಕರ, ಶ್ಯಾಮ ಪ್ರಸಾದ ಮುಖರ್ಜಿ, ದೀನ್ ದಯಾಳ್ ಉಪಾಧ್ಯಾಯ ಮುಂತಾದವರ ಪಾತ್ರವನ್ನು ವಿವರಿಸುತ್ತಾರೆ. ಇಲ್ಲಿ ಒತ್ತುಕೊಟ್ಟು ಹೇಳಬೇಕಾದ ಸಂಗತಿ ಏನೆಂದರೆ ಇಪ್ಪತ್ತನೆಯ ಶತಮಾನದಲ್ಲಿ ‘ರಾಜಕೀಯ ಹಿಂದೂಯಿಜಂ’ನ ಈ ರೂವಾರಿಗಳು ಹಿಂದೂ ಜೀವನ ಕ್ರಮವನ್ನು ಗ್ರಹಿಸಿದ್ದು ಪಶ್ಚಿಮದ ತಿಳಿವಳಿಕೆಯಿಂದ. ಹಿಂದೂ ಎನ್ನುವುದನ್ನು ‘ರಾಷ್ಟ್ರೀಯತೆ’ಯ ಪಾತಳಿಯಲ್ಲಿ ಗ್ರಹಿಸಿ, ಅದನ್ನು ಇತರ ಸೆಮೆಟಿಕ್ ರಿಲಿಜನ್‍ಗಳಾದ ಕ್ರಿಶ್ಚಿಯಾನಿಟಿ, ಇಸ್ಲಾಂನ ಮಾದರಿಯಲ್ಲಿ ಸೆಮೆಟೀಕರಣಗೊಳಿಸಿದ್ದು, ಹಿಟ್ಲರ್-ಪ್ರೇರೇಪಿತ ಧಾರ್ಮಿಕ ಅಸ್ಮಿತೆಯನ್ನು ಪ್ರತಿಪಾದಿಸಿದ್ದು, ಇತ್ಯಾದಿ ಈ ರಾಜಕೀಯ ಹಿಂದುತ್ವದ ಸ್ವರೂಪವೆಂದು ನೋಡುತ್ತಾರೆ. ಈ ವಿಷಯದಲ್ಲಿ ಶ್ಯಾಮ ಪ್ರಸಾದ ಮುಖರ್ಜಿ ಮಾತ್ರ ಇಂತಹ ‘ಹಿಂದೂ’ ಪರಿಕಲ್ಪನೆಯ ಮಿತಿಯನ್ನು ಅರಿತವರಾಗಿದ್ದರೆಂದು ಗುರುತಿಸುತ್ತಾರೆ. </p>
			<p>ಈ ಭಾಗದ ಉತ್ತರಾರ್ಧದಲ್ಲಿ ‘ಹಿಂದುತ್ವ’ವು ಸೃಷ್ಟಿಸಿದ ಸಮಕಾಲೀನ ಸಾಮಾಜಿಕ ಸಮಸ್ಯೆಗಳನ್ನು ಚರ್ಚಿಸಲಾಗಿದೆ; ಹಿಂದೂ ಸಂಸ್ಕøತಿ ಮತ್ತು ಇತಿಹಾಸವನ್ನು ‘ಹಿಂದುತ್ವ’ವು ಸಂಕುಚಿತವಾಗಿ ಅರ್ಥೈಸಿ, ಅದರ ಉದಾತ್ತ ಮೌಲ್ಯಗಳನ್ನು ಹೇಗೆ ಕಬಳಿಸಿದೆ ಎನ್ನುವುದರಿಂದ ಹಿಡಿದು, ಹಿಂದೂ ರಾಷ್ಟ್ರೀಯತೆಯ ರಾಜಕಾರಣ, ಹಿಂದುತ್ವದ ಧರ್ಮಾಂಧತೆ, ತಾಜ್ ಮಹಲ್‍ನ ಸುತ್ತ ಹುಟ್ಟಿಕೊಂಡ ರಾಜಕಾರಣ, ಗೋಹತ್ಯೆ ಮತ್ತು ಗೋಮಾಂಸದ ಸುತ್ತ ನಡೆದ ವಿದ್ಯಮಾನಗಳು, ಧಾರ್ಮಿಕ ಪರಿವರ್ತನೆಯ ವಿಚಾರ ಇತ್ಯಾದಿಗಳನ್ನು ಪರಾಮರ್ಶಿಸುತ್ತದೆ. ತರೂರ ಪ್ರಕಾರ ಇಂತಹ ಸಮಸ್ಯೆ ಎದುರಿಸುತ್ತಿರುವ ಭಾರತಕ್ಕೆ ಬೇಕಾಗಿರುವುದು ಸೆಕ್ಯುಲರಿಜಂ ಅಲ್ಲ, ‘ಬಹುತ್ವ’ (ಪ್ಲ್ಯುರಲಿಜಂ). </p>
			<p>ಪುಸ್ತಕದ ಮೂರನೆಯ ಭಾಗವನ್ನು ‘ಟೇಕಿಂಗ್ ಬ್ಯಾಕ್ ಹಿಂದೂಯಿಜಂ’ (ಹಿಂದೂ ಜೀವನ ಕ್ರಮವನ್ನು ಮರಳಿ ಪಡೆಯುವುದು) ಎಂದು ಕರೆಯಲಾಗಿದೆ. ಹಿಂದೂ ಜೀವನ ಕ್ರಮದ ಉದಾತ್ತ ತತ್ವ, ದರ್ಶನಗಳು ಇಪ್ಪತ್ತೊಂದನೆಯ ಶತಮಾನದ ಸಮಸ್ಯೆಗಳಿಗೆ ಹೇಗೆ ಸ್ಪಂದಿಸಬಹುದೆಂದು ಚರ್ಚಿಸುತ್ತಾ, ಹಿಂದೂ ಜೀವನದ ಮೌಲ್ಯಗಳಾದ ಸಹಿಷ್ಣುತೆ ಮತ್ತು ಒಳಗೊಳ್ಳುವಿಕೆಯಿಂದ ನಾವು ಹೇಗೆ ಒಳ್ಳೆಯ ಸಮಾಜವನ್ನು ಕಟ್ಟಬಹುದೆಂಬ ವಾದವನ್ನು ಈ ಭಾಗ ಮಂಡಿಸುತ್ತದೆ. </p>
			<p>ತಮ್ಮ ಸಾರ್ವಜನಿಕ ಬದುಕಿನಲ್ಲಿ ಓರ್ವ ಸೆಕ್ಯೂಲರಿಸ್ಟ್ ಆಗಿ ಗುರುತಿಸಿಕೊಂಡು, ಉದಾರ ರಾಜಕಾರಣಿಯಾಗಿ ಕೆಲವರಿಂದ ‘ಹಿಂದೂ ವಿರೋಧಿ’ ಎಂಬ ಹಣೆಪಟ್ಟೆ ಹಚ್ಚಿಸಿಕೊಂಡ ತರೂರ, ವಾಯ್ ಆ ಯಾಮ್ ಎ ಹಿಂದೂ ಎಂಬ ಶೀರ್ಷಿಕೆಯಲ್ಲಿ ಈ ‘ನಾನು’ ಎಂದರೆ ಯಾರು? ಎಂಬ ಪ್ರಶ್ನೆಯನ್ನು ಎತ್ತುತ್ತಾರೆ. ಈ ‘ನಾನು’ ಬೇರೆ ಯಾರೂ ಅಲ್ಲ, ‘ಹಿಂದೂ’ ಎಂಬ ನಂಬಿಕೆಯನ್ನು (ಫೇತ್) ಗರ್ವದಿಂದ ಪಾಲಿಸುವ ‘ನಾನು’. </p>
			<p>ಇಲ್ಲಿ ಮತ್ತೊಬ್ಬ ‘ನಾನು’ ಇದ್ದಾನೆ. ಅವನಾರೆಂದರೆ ಹಿಂದೂ ಜೀವನ ಕ್ರಮವನ್ನು, ಪಾರಮಾರ್ಥಿಕ ಸತ್ಯವನ್ನು ಪ್ರತಿಪಾದಿಸುವ ಪದ್ಧತಿಯನ್ನಾಗಿ ನೋಡದೆ, ಕೇವಲ ಅದನ್ನು ಒಂದು ಧಾರ್ಮಿಕ ಅಸ್ಮಿತೆಯನ್ನಾಗಿ ಕಾಣುವ ಪರಿಯನ್ನು ವಿರೋಧಿಸುವ ‘ನಾನು’. ಅಂದರೆ ನಿಜವಾದ ಅರ್ಥದಲ್ಲಿ ಆದರ್ಶ ಹಿಂದೂ ಆಗಬಯಸುವ ‘ನಾನು’, ಮತ್ತು ಈ ‘ಹಿಂದೂ’ ಎನ್ನುವುದನ್ನು ವಿರೂಪವಾಗಿ ಪರಿವರ್ತನೆಗೊಳಿಸಿದ ಪರಿಕಲ್ಪನೆಯನ್ನು ವಿರೋಧಿಸುವ ‘ನಾನು’; ಈ ಎರಡೂ ‘ನಾನು’ಗಳನ್ನು ಒಳಗೊಂಡ ‘ನಾನು’ ಈ ಶೀರ್ಷಿಕೆಯಲ್ಲಿರುವುದು ಎಂದು ತರೂರು ವಾದಿಸುತ್ತಾರೆ. ಇತ್ತೀಚೆಗೆ ತರೂರನಂತಹ ಹಲವು ಉದಾರವಾದಿಗಳು (ಲಿಬರಲ್ಸ್) ಏಕೆ ‘ಹಿಂದೂ’ ಎನ್ನುವುದನ್ನು ಮರುಶೋಧಿಸುವ, ಅರ್ಥಮಾಡಿಕೊಳ್ಳುವ, ಪರೀಕ್ಷೆಗೊಳಪಡಿಸುವ ಕೆಲಸವನ್ನು ಮಾಡುತ್ತಿದ್ದಾರೆಂಬ ವಿಷಯದ ಎಳೆಯನ್ನು ಈ ವಿವರಣೆಯಲ್ಲಿ ಕಾಣಬಹುದು. ಯು.ಆರ್. ಅನಂತಮೂರ್ತಿ ಅವರು ಕೂಡಾ ತಮ್ಮ ಕೊನೆಯ ದಿನಗಳಲ್ಲಿ ವೀರಸಾವರಕರ ಅವರ ವಿಚಾರಗಳನ್ನು ಕೇಂದ್ರದಲ್ಲಿಟ್ಟುಕೊಂಡು ಹಿಂದೂತ್ವ ಅಥವಾ ಹಿಂದ್ ಸ್ವರಾಜ್ (2016) ಕೃತಿಯನ್ನು ರಚಿಸಿದ್ದು ನೆನಪಿಸಿಕೊಳ್ಳಬಹುದು.</p>
			<p>ನಾವು ತರೂರರ ವಾದವನ್ನು ಒಪ್ಪಬಹುದು, ಬಿಡಬಹುದು. ಆದರೆ, ಇಲ್ಲಿ ಅವರು ಕಟು ಟೀಕೆ-ಟಿಪ್ಪಣಿ, ವಿತಂಡವಾದಗಳಿಗಿಂತ, ಅಧ್ಯಯನಶೀಲತೆಯಿಂದ ಶೋಧನೆಮಾಡಿ ವಿಷಯವನ್ನು ಅರಿತುಕೊಳ್ಳುವ ಪ್ರಾಮಾಣಿಕ ಪ್ರಯತ್ನ ಮಾಡಿದ್ದಾರೆಂಬುದನ್ನು ಅಲ್ಲಗಳೆಯುವಂತಿಲ್ಲ! ಹಾಗೆ ನೋಡಿದರೆ ತರೂರರು ಈ ವಿಷಯಕ್ಕೆ ಸಂಬಂಧಪಟ್ಟಂತೆ ಅಂತಹ ಹೊಸದೇನನ್ನೂ ಹೇಳುತ್ತಿಲ್ಲವಾದರೂ, ಅವರು ಇದ್ದ ವಿಚಾರಗಳನ್ನು ಸಮಕಾಲೀನ ಸಾಮಾಜಿಕ, ರಾಜಕೀಯ ಪರಿಪೇಕ್ಷ್ಯೆ ಅಡಿಯಲ್ಲಿ ಮಾರ್ಮಿಕವಾಗಿ ನಿರೂಪಿಸುತ್ತಾರೆ. ಹೇಳಿಕೇಳಿ ಅವರೊಬ್ಬ ಅದ್ಭುತ ನಿರೂಪಕ! ಅವರ ಇಂಗ್ಲೀಶ್ ಭಾಷಾ ಶೈಲಿಯ ರಸಗ್ರಹಣವನ್ನೂ ತಪ್ಪಿಸಿಕೊಳ್ಳುವಂತಿಲ್ಲ. ಹಾಗಾಗಿ ಒಮ್ಮೆಯಾದರೂ ಓದಬಹುದಾದ ಪುಸ್ತಕವಿದು. </p>
			<p>ಲೇಖಕರು ಮೂಲತಃ ಧಾರವಾಡ ಸೀಮೆಯವರು. ಪ್ರಸ್ತುತ ತುಮಕೂರು ವಿ.ವಿಯ ಇಂಗ್ಲಿಶ್ ಅಧ್ಯಯನ ಹಾಗೂ ಸಂಶೋಧನೆ ವಿಭಾಗದ ಮುಖ್ಯಸ್ಥರು.</p>
		</div>
		<?php require_once(PHY_FLAT_URL . 'article-lists/pustaka.php'); ?>
	</div>
</div>

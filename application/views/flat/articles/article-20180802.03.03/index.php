<div class="container-fluid">
	<div class="row align-items-top justify-content-center kannada">
		<div class="col-md-8 article">
			<p class="date english">2<sup>nd</sup> ಆಗಸ್ಟ್  ೨೦೧೮</p>
			<h1 class="title">ಬದಲಾವಣೆ ಬೇಕಿತ್ತು ಆದರೆ ತುಸು ನಿಧಾನವಾಗಿ! </h1>
			<h2 class="author">ಡಾ. ವಿನತೆ ಶರ್ಮ</h2>
			<p class="description">‘ಮುಂದುವರೆದ’ ರಾಷ್ಟ್ರಗಳಲ್ಲಿ ಪರಿವರ್ತ ನೆಯೆಂಬ ಪ್ರಕ್ರಿಯೆ ರಾತ್ರೋರಾತ್ರಿ ಅಥವಾ ಕೆಲವರ್ಷಗಳಲ್ಲಿ ನಡೆಯಲಿಲ್ಲ. ಅವು ನೂರಾರು ವರ್ಷಗಳ ನಿಧಾನ ನಡಿಗೆಗಳಲ್ಲಿ, ಕ್ರಮವಾಗಿ ಜನರ ಮತ್ತು ಸಮಾಜದ ಅಗತ್ಯಗಳಿಗೆ ಸ್ಪಂದಿಸುತ್ತಾ ಆದವು. ಆದರೆ ನಮ್ಮ ಕರ್ನಾಟಕದಲ್ಲಿ ಅಚಾನಕ್ ಎಂಬಂತೆ ಕೇವಲ ಒಂದೂವರೆ ದಶಕದಲ್ಲಿ ಪರಿಸ್ಥಿತಿ ಡಬಲ್ ಫಾಸ್ಟ್ ಫಾರ್ವರ್ಡ್ ಆಗಿಬಿಟ್ಟಿದೆ!</p>
			<figure class="float-md-right maxw-600"><img class="img-fluid" src="<?=PUBLIC_URL?>images/201808/0044a.jpg" /></figure>
			<p>ಬೆಂಗಳೂರಿನಲ್ಲಿ ಓಡಾಡುವುದಕ್ಕೆ ನನ್ನ ಪ್ರಿಯವಾದ ವಾಹನ ಆಟೋರಿಕ್ಷಾ. ಯಾಕೆಂದರೆ ಆಟೋರಿಕ್ಷಾ ಚಾಲಕರು ಬಲು ನಿಯತ್ತಾಗಿ ನನಗೆ ಕರ್ನಾಟಕ ದರ್ಶನ ಮಾಡಿಸುತ್ತಾರೆ. ಅವರಿಂದಲೇ ನನಗೆ ಕರೆಂಟ್ ಅಫೇರ್ಸ್, ಹಣಕಾಸು ಪರಿಸ್ಥಿತಿ, ಸರ್ಕಾರದ ನೀತಿಗಳು, ಬಜೆಟ್ ವಿಶ್ಲೇಷಣೆ, ಜನಸಾಮಾನ್ಯರ ಒಳನೋಟಗಳು, ಫ್ಯಾಷನ್, ಪರಿಸರನಾಶ, ಬೆಂಗಳೂರು ಎಂಬ ನಗರದತ್ತ ಪತ್ತೇದಾರಿ ನೋಟ... ಏನೆಲ್ಲಾ ಲೆನ್ಸ್ ಗಳು ದೊರಕುತ್ತವೆ. ಇಪ್ಪತೈದು ರೂಪಾಯಿ ಮೀಟರ್ಗಿಂತಲೂ ಹೆಚ್ಚು ದರ ಯಾಕೆ ಎನ್ನುವ ಎಳೆ ಹಿಡಿದು ಪ್ರಾರಂಭವಾಗುವ ಸಂಭಾಷಣೆ ಇಡೀ ಕರ್ನಾಟಕದ ಸ್ಥಿತಿಗತಿಗಳನ್ನು ಬಿಚ್ಚಿಡುತ್ತದೆ. ಆದರೆ ಬರುಬರುತ್ತಾ ಆಟೋದಲ್ಲಿ ಓಡಾಡುವುದೇ ಕಷ್ಟವಾಗುತ್ತಿದೆ ಅನ್ನೋದು ಬೇರೆ ವಿಷಯ!</p>
<p>ಕಳೆದ ವರ್ಷ ರಸ್ತೆಧೂಳು, ವಾಹನಗಳ ಕಲುಷಿತ ಹೊಗೆ ಹೀರಿ, ಸೊಳ್ಳೆಗಳಿಂದ ಕಚ್ಚಿಸಿಕೊಂಡು ಆರೋಗ್ಯ ಬಿಗಡಾಯಿಸಿ ಬೆಂಗಳೂರಿನಿಂದ ಕಾಲ್ಕಿತ್ತಿದರೆ ಸಾಕು ಎಂಬ ಭಾವನೆ ಮೊಟ್ಟಮೊದಲ ಬಾರಿಗೆ ಬಂದಿತ್ತು. ಇದನ್ನು ಕೇಳಿದ ಆಟೋ ಚಾಲಕ, ‘ಅಯ್ಯೋ ಪಾಪ. ಮೇಡಂ, ಬೇಗ ನಿಮ್ಮೂರಿಗೆ ವಾಪಸ್ ಹೋಗಿ ಸೇರಿಕೊಳ್ಳಿ’ ಎಂದು ಸಲಹೆ ಕೊಟ್ಟಿದ್ದರು! </p>
<p>ನಾನು ಸುಮಾರು ಹದಿನೆಂಟು ವರ್ಷಗಳ ಹಿಂದೆ ಭಾರತವನ್ನು ಬಿಟ್ಟಾಗ ಅದಾಗಲೇ ಜಾಗತೀಕರಣದ ವೈಪರೀತ್ಯಗಳು ಆವರಿಸತೊಡಗಿದ್ದವು. ಬೆಂಗಳೂರಿನ ಬಡಾವಣೆಗಳಲ್ಲಿ ವಂಶಪಾರಂಪರ್ಯವಾಗಿ ನಡೆಸುತ್ತಿದ್ದ ದಿನಸಿಅಂಗಡಿಗಳ ಜೊತೆಜೊತೆಗೇ ಅಂಗಡಿಯೊಳಗೆ ಓಡಾಡುತ್ತಾ ಬೇಕಿದ್ದ ಪದಾರ್ಥಗಳನ್ನು ಬುಟ್ಟಿಯೊಳಗೆ ತುಂಬಿಕೊಳ್ಳುವಂಥ ಹೊಸತರಹದ ಅಂಗಡಿಗಳು ಎಲ್ಲೆಂದರಲ್ಲಿ ತಲೆ ಎತ್ತುತ್ತಿದ್ದವು. ಜೊತೆಗೆ ಐಟಿ ಕ್ಷೇತ್ರ ಭೂತಾಕಾರವಾಗಿ ಬೆಳೆಯುತ್ತಿತ್ತು. ಬಹುರಾಷ್ಟ್ರೀಯ ಕಂಪನಿಗಳು ಬೆಂಗಳೂರಿನ ಉದ್ಯೋಗಗಳಿಗೆ, ವ್ಯಾಪಾರಕ್ಕೆ, ಸಂಬಳಗಳಿಗೆ ಬೇರೆಯದೇ ವ್ಯಾಖ್ಯಾನವನ್ನು ಕೊಟ್ಟು ಬೆಚ್ಚಿಬೀಳಿಸಿದ್ದವು. </p>
<p>ಆರ್ಥಿಕ ಉದಾರೀಕರಣದಿಂದ ಹಣಕಾಸು ಸ್ಥಿತಿ ಯರ್ರಾಬಿರ್ರಿ ಏರುಪೇರಾಗಿತ್ತು. ಮಧ್ಯಮವರ್ಗದ ಜನರು ಸರ್ಕಾರೇತರ, ಖಾಸಗಿ ಕ್ಷೇತ್ರದ ಹೊಸಹೊಸ ಉದ್ಯೋಗಗಳಲ್ಲಿ ಭರವಸೆಯಿಟ್ಟು ದುಡಿದು ಸಾಮಾನ್ಯ ಸಂಬಳಕ್ಕಿಂತಲೂ ಹೆಚ್ಚಿನ ಆಕರ್ಷಕ ಹಣವನ್ನು ತಮ್ಮ ಕೈಯಲ್ಲಿ ನೋಡಿ ಮೈ ಚಿವುಟಿಕೊಳ್ಳುತ್ತಿದ್ದರು. ಅವರ ಮನೆಗಳಲ್ಲಿ ಫ್ರಿಡ್ಜ್, ವಾಷಿಂಗ್ ಮಷೀನ್, ಒವೆನ್ ಮುಂತಾದ ಗೃಹೋಪಯೋಗಿ ವಸ್ತುಗಳು ಸಾಮಾನ್ಯವಾಗಿದ್ದವು. ಅದೇನು, ಅದೆಷ್ಟು ಕೊಳ್ಳುವ ಸಂಭ್ರಮ! ದ್ವಿಚಕ್ರ ವಾಹನದಿಂದ ನಾಲ್ಕುಚಕ್ರದ ಕಾರಿಗೆ ಜಿಗಿದರು ಜನ. ಎಲ್ಲೆಲ್ಲೂ ಪ್ಲಾಸ್ಟಿಕ್ ಶಾಪಿಂಗ್ ಬ್ಯಾಗ್ ಗಳು, ಚೈನಾ ದೇಶದಿಂದ ರಾಶಿರಾಶಿ ಬರಲಾರಂಭಿಸಿದ್ದ ಅಗ್ಗದ ವಸ್ತುಗಳು. ದೇಶದ ಇತರ ಭಾಗಗಳ ಜನ ಬೆಂಗಳೂರಿಗೆ ಮುಗಿಬೀಳತೊಡಗಿದರು. ಬೆಂಗಳೂರು ಜನಜೀವನ ಸಂಪೂರ್ಣವಾಗಿ ಬದಲಾಗುವ ಘಳಿಗೆ ಅದು. ಆಗ ನಾನು ವಿದೇಶಕ್ಕೆ ಹಾರಿ ಹೋದೆ. </p>
<p>ಎರಡು ವರ್ಷಗಳ ನಂತರ ಮೊದಲ ಬಾರಿಗೆ ತವರಿನ ಭೇಟಿಗೆ ಬಂದೆ. ಶಾಕ್ ಮೇಲೆ ಶಾಕ್! ಜನಸಂಖ್ಯೆ ಎಲ್ಲಾ ದಿಕ್ಕಿನಲ್ಲೂ ಏರಿತ್ತು. ಸೂಪರ್ ಮಾರ್ಕೆಟ್ ಗಳು, ಆಧುನಿಕತೆ, ಪಾಶ್ಯಾತ್ಯ ಸಂಸ್ಕೃತಿಯ ಪ್ರದರ್ಶನ, ಕೊಳ್ಳುಬಾಕತನ. ನಗರದ ಕಟ್ಟಡಗಳಲ್ಲೂ, ರಸ್ತೆಗಳಲ್ಲೂ ಬದಲಾವಣೆ! ಹಿಂದೆ ಅಷ್ಟಾಗಿ ಕಂಡಿರದಿದ್ದ ಈಗ ಎಲ್ಲೆಲ್ಲೂ ಇರುವ ಹಿಂದಿ ಮಾತನಾಡುವ ಜನ. ಯಾಕೋ ಕಸಿವಿಸಿಯಾಗಿ, ನಾನೇ ಹಿಂದುಳಿದಿದ್ದೇನೆ ಅನ್ನಿಸಿಬಿಟ್ಟಿತ್ತು. </p>
<p>ಆದಾದ ಬಳಿಕ ಮತ್ತೆ ಬಂದರೆ, ‘ಛೇ, ಇದೇನಾಯ್ತು ನನ್ನೂರಿಗೆ’ ಎನ್ನುವ ಉದ್ಗಾರ ನನ್ನೊಳಗೆ! ಊರಾ ಇದು, ಇಲ್ಲಾ ಆತ್ಮಹತ್ಯೆ ಮಾಡಿಕೊಳ್ಳಲು ಹೊರಟು ನಿಂತಿರುವ ನಗರವೋ ಎಂದೆನಿಸಿತು. ಮುಂದಿನ ಸರ್ತಿ ಬಂದಾಗ ಆತ್ಮಹತ್ಯೆ ಮಾಡಿಕೊಂಡದ್ದು ನಿಜವೇನೋ ಅನ್ನಿಸುವ ಮಟ್ಟಿಗೆ ಬದಲಾವಣೆಗಳು ಬಂದುಬಿಟ್ಟಿದ್ದವು. ಎಲ್ಲಿ ನನ್ನ ಹುಟ್ಟೂರು ಬೆಂಗಳೂರು ಎಂದು ಹುಡುಕುವ ಆತಂಕದ ಪರಿಸ್ಥಿತಿ. </p>
<figure class="float-md-left maxw-300"><img class="img-fluid" src="<?=PUBLIC_URL?>images/201808/0045a.jpg" /></figure>
<p>ಪ್ರತಿಬಾರಿ ಊರಿಗೆ ಬಂದಾಗಲೂ ಸ್ವಲ್ಪವೂ ಸುಳಿವೇ ಕೊಡದೇ ದಿಢೀರೆಂದು ಕಣ್ಣಿಗೆ ರಪ್ಪಳಿಸಿದ ಬದಲಾವಣೆಗಳು ಇಷ್ಟವೇ ಆಗುತ್ತಿರಲಿಲ್ಲ. ಯಾರು ಇವುಗಳ ನಿರ್ಧಾರ ತೆಗೆದುಕೊಳ್ಳುತ್ತಾರೆ, ಹೇಗೆ? ಬೆಂಗಳೂರ ರೂಪುರೇಖೆಯನ್ನೇ ಬದಲಾಯಿಸಿ ಕುರೂಪಗೊಳಿಸುತ್ತಿರುವುದರ ಬಗ್ಗೆ ಅವರಿಗೆ ಅರಿವಿದೆಯೇ, ಇದರಲ್ಲಿ ಜನಸಾಮಾನ್ಯರ ಪಾಲು ಎಷ್ಟು, ಇಷ್ಟೆಲ್ಲಾ ಬದಲಾವಣೆಗಳು ಅವರಿಗೆ ಬೇಕಿದೆಯೇ... ಈ ಆಲೋಚನಾಪರಿ ನನ್ನ ಸ್ವಾರ್ಥವೇ ಎಂಬ ಅಳುಕೂ ಉಳಿಯಿತು. </p>
<p>ಬ್ಯಾಂಕಿನ ಕೆಲಸ ಇದೆ ಎಂದಾದರೆ ಅಯ್ಯೊ... ಅಲ್ಲಿ ಹೋಗಿ ಬಲಿಬೀಳಬೇಕಾ ಅನ್ನಿಸುತ್ತೆ. ಗಂಟೆಗಟ್ಟಲೆ ಕಾಯಬೇಕು. ಆ ಇರುಕಿನ ಕಟ್ಟಡದೊಳಗೆ ನೂರಾರು ಜನರ ಕ್ಯೂ. ಸಿಬ್ಬಂದಿ ಕೊರತೆ, ನಿಧಾನಗತಿಯ ಕಾರ್ಯವೈಖರಿ, ಇಂಟರ್ನೆಟ್, ವಿದ್ಯುಚ್ಛಕ್ತಿ ಪದೇಪದೇ ಕೈಕೊಡುವುದು, ಸಿಡುಕುವ ಸಿಬ್ಬಂದಿ, ಹೊರಗಡೆ ಬಿಸಿಲಿನ ಬೇಗೆ. ಎಲ್ಲರೂ ಒಂಥರಾ ಕ್ಷೋಭೆಗೊಳಗಾಗಿದ್ದಾರೆ ಅನ್ನಿಸುತ್ತದೆ. </p>
<div class="inlay float-md-right maxw-300">
<p>ದಕ್ಷಿಣ ಬೆಂಗಳೂರಿನಲ್ಲಿ ಇರುವ ರಂಗಶಂಕರದಲ್ಲಿ ನಾಟಕ ನೋಡಲು ಮಹದಾಸೆ; ಆದರೆ ನಾಟಕ ಮುಗಿಸಿಕೊಂಡು ಪೂರ್ವ ದಿಕ್ಕಿನಲ್ಲಿರುವ ಮನೆಗೆ ಹಿಂದಿರುಗಲು ಮತ್ತೆ ಗಂಟೆಕಾಲ ಟ್ರಾಫಿಕ್ಕಿನಲ್ಲಿ ಇರಬೇಕು, ಅದೂ ರಾತ್ರಿ ಒಂಬತ್ತರ ಮೇಲೆ ಎಂಬ ಆತಂಕ. ಒಮ್ಮೆ ಕಮರ್ಷಿಯಲ್ ಸ್ಟ್ರೀಟ್ ನಿಂದ ರಾತ್ರಿ ಎಂಟು ಗಂಟೆಗೆ ಆಟೋ ಹತ್ತಿ ಮನೆ ಕಡೆ ಬಂದರೆ ಚಾಲಕ ಮಹಾರಾಯ ಗುರ್ ಅಂದಿದ್ದೂ ಅಲ್ಲದೆ, ‘ಸೇಫ್ ಆಗಿ ಕರ್ಕೊಂಡ್ ಬರಲಿಲ್ಲವಾ’ ಎಂದ! </p>
</div>
<p>ದಕ್ಷಿಣ ಬೆಂಗಳೂರಿನಲ್ಲಿ ಇರುವ ರಂಗಶಂಕರದಲ್ಲಿ ನಾಟಕ ನೋಡಲು ಮಹದಾಸೆ; ಆದರೆ ನಾಟಕ ಮುಗಿಸಿಕೊಂಡು ಪೂರ್ವ ದಿಕ್ಕಿನಲ್ಲಿರುವ ಮನೆಗೆ ಹಿಂದಿರುಗಲು ಮತ್ತೆ ಗಂಟೆಕಾಲ ಟ್ರಾಫಿಕ್ಕಿನಲ್ಲಿ ಇರಬೇಕು, ಅದೂ ರಾತ್ರಿ ಒಂಬತ್ತರ ಮೇಲೆ ಎಂಬ ಆತಂಕ. ಒಮ್ಮೆ ಕಮರ್ಷಿಯಲ್ ಸ್ಟ್ರೀಟ್ ನಿಂದ ರಾತ್ರಿ ಎಂಟು ಗಂಟೆಗೆ ಆಟೋ ಹತ್ತಿ ಮನೆ ಕಡೆ ಬಂದರೆ ಚಾಲಕ ಮಹಾರಾಯ ಗುರ್ ಅಂದಿದ್ದೂ ಅಲ್ಲದೆ, ‘ಸೇಫ್ ಆಗಿ ಕರ್ಕೊಂಡ್ ಬರಲಿಲ್ಲವಾ’ ಎಂದ! ಎಲ್ಲಿಗೆ ಹೋಗಬೇಕಿದೆ, ಮೀಟರ್ ಮೇಲೆ ಎಷ್ಟು ದುಡ್ಡು ಎಲ್ಲವನ್ನೂ ಮಾತನಾಡಿಕೊಂಡೇ ಹತ್ತಿದ್ದು. ಅವನ ಅಸಮಾಧಾನ, ಹತಾಶೆಗಳು ಅವನದ್ದು ಮಾತ್ರವೋ ಅಥವಾ ಇಡೀ ಸಮಾಜದ್ದೋ? ಅದರ ಮೂಲ ಎಲ್ಲಿದೆ? ಮಕ್ಕಳು, ಮಹಿಳೆಯರ ಸುರಕ್ಷತೆ ಬಗ್ಗೆ ಎಲ್ಲಾ ಕಾಲದಲ್ಲೂ ಎಲ್ಲರೂ ಚಿಂತೆ ಮಾಡುತ್ತಾರೆ. ಆದರೆ ಈಗ ಗಂಡಸರಿಗೂ ಆ ಬಿಸಿ ತಟ್ಟಿದೆ. ಒಂದು ಕ್ಷುಲ್ಲಕ ಕಾರಣಕ್ಕಾಗಿ ಯಾರು, ಯಾವಾಗ ಚಾಕುಚೂರಿ ಹಾಕುತ್ತಾರೋ ಗೊತ್ತಿಲ್ಲ. ಜೀವಭಯದಿಂದ ದಿನತಳ್ಳುವ ಈ ಸಮಾಜಕ್ಕೆ ಬಡಿದಿರುವ ರೋಗವಾದರೂ ಎಂತಹದು?</p>
<p>ಹೊಗೆಯನ್ನು ಉಸಿರಾಡುತ್ತಾ ಒಂದು ವಾರ ತಿರುಗಿದರೆ ಒಂದರ ನಂತರ ಒಂದು ರೋಗರುಜಿನ, ಅಲರ್ಜಿ, ಅನಾರೋಗ್ಯ. ಉಡುಗೊರೆ ಇತ್ಯಾದಿ ಕೊಳ್ಳೋಣವೆಂದರೆ ವಿದೇಶಿ ನಗರಗಳಿಗಿಂತಲೂ ಬೆಂಗಳೂರಿನಲ್ಲೇ ಹೆಚ್ಚಿರುವ ಬೆಲೆ. ಆಕ್ಟೊಪಸ್ ಬಾಹುಗಳಂತೆ ಸಮಾಜವನ್ನು ಹಿಡಿದುಕೊಂಡಿರುವ ಜಾತಿ, ಧರ್ಮ, ಭಾಷೆ, ಅಂತಸ್ತುಗಳ ರೇಜಿಗೆ. ರಾಜಕೀಯವನ್ನು, ಚುನಾಯಿತ ನಾಯಕ/ಕಿಯರ ನಿಲುವುಗಳನ್ನು, ಅವರ ವರ್ತನೆಯನ್ನು ಒಬ್ಬ ಭಾರತೀಯ ಪ್ರಜೆಯಾಗಿ ವಿಶ್ಲೇಷಿಸಲು ಹಿಂದುಮುಂದು ನೋಡುವ ಪರಿಸ್ಥಿತಿ. ಮುಂಚೆ ಸ್ವಲ್ಪ ಆಚೆಈಚೆ ನೋಡಿಕೊಂಡು ಒಂಥರಾ ಮುಖ ಮಾಡುತ್ತಾ ಲಂಚವನ್ನು ಸೂಚಿಸುತ್ತಿದ್ದರು. ಈಗ ಈ ಕೆಲಸಕ್ಕೆ ಇಷ್ಟಾಗುತ್ತದೆ ಎಂದು ಕರಾರುವಾಕ್ಕಾಗಿ ಹೇಳುತ್ತಾರೆ! </p>
<p>ಕರ್ನಾಟಕದಲ್ಲಿ ನಡೆದ ಚುನಾವಣೆಯನ್ನು ಆಸಕ್ತಿಯಿಂದ ಗಮನಿಸುತ್ತಿದ್ದೆ. ಹೆಚ್ಚುಕಡಿಮೆ ಎಲ್ಲರೂ ಗೂಂಡಾಗಿರಿ, ಲಂಚಕೋರತನ, ಅಸಭ್ಯತೆ, ಮೌಲ್ಯರಹಿತ ಧೋರಣೆ, ಅನೀತಿ, ಸ್ವಹಿತಾಸಕ್ತಿ, ಎಷ್ಟುಬೇಗ ನಮ್ಮ ನಾಡನ್ನು ಹೇಗೆಲ್ಲಾ ಕೊಳ್ಳೆಹೊಡೆಯಬಹುದು ಎನ್ನುವ ತರ್ಕಬದ್ಧ ಆಲೋಚನೆಗಳಲ್ಲಿ ನಾಚಿಕೆಯಿಲ್ಲದೆ ತೊಡಗಿದ್ದರು. ಪ್ರಜಾಪ್ರಭುತ್ವ ವ್ಯವಸ್ಥೆಯಲ್ಲಿ ಬಹು ಮುಖ್ಯವಾದ ಜನಪ್ರತಿನಿಧಿತ್ವ, ಚುನಾವಣೆ ಎಂಬ ಗ್ರಹಿಕೆಗೆ ಸಂಪೂರ್ಣ ಗ್ರಹಣ ಹಿಡಿಸಿದ್ದಾರೆ. ಅದೇನು ಅಸಹ್ಯ ಭಾಷೆ, ಪರಸ್ಪರ ಮೂದಲಿಕೆ, ಬಹಿರಂಗವಾಗೇ ಬೆದರಿಕೆಗಳು! ಕಣ್ಣಿಗೆ ಕಟ್ಟುವಂತೆ, ಕಿವಿ ತೂತಾಗುವಂತೆ ಎಲ್ಲರೂ ಜಾತಿ, ನೀತಿ, ಧರ್ಮಗಳ ಹೆಸರಲ್ಲಿ ಪಾಳೆಗಾರಿಕೆ ತೋರಿ, ಭ್ರಷ್ಟಾಚಾರವನ್ನು ಹಬ್ಬದಂತೆ ಆಚರಿಸಿದ್ದಾಯ್ತು! </p>
<p>ಒಮ್ಮೆ ಆಟೋ ಚಾಲಕ ಮಾತನಾಡುತ್ತಿದ್ದಂತೆಯೇ ಎಲ್ಲಿಂದಲೋ ಅಂಬುಲೆನ್ಸ್ ಸೈರನ್ ಮೊಳಗಿತು. ಆ ಯದ್ವಾತದ್ವಾ ಟ್ರಾಫಿಕ್ನಲ್ಲಿ ಯಾರಿಗೆ ಎಲ್ಲಿ ಸರಿಯಲಾಗುತ್ತದೆ? ಹಿಂದೆ ಮೈಸೂರಿಗೆ ಹೋಗುವ ದಾರಿಯಲ್ಲಿ ನಗರದ ಹೊರಗಡೆ ಇದ್ದ ಕೆಂಗೇರಿ ಬರುವ ಸೂಚನೆ ಮೈಲಿಗೂ ಮುಂಚೆಯೇ ಮೂಗಿಗೆ ಬಡಿಯುತ್ತಿತ್ತು, ಅಷ್ಟು ದುರ್ವಾಸನೆ. ಈಗ ಇಡೀ ನಗರದ ತುಂಬ ಅಂಥ ಕೊಳಕು, ವಾಸನೆ, ಕಸದ ರಾಶಿ, ಮಾಲಿನ್ಯ. ಇದಕ್ಕೆ ಸಾಮಾನ್ಯ ಜನರು ಕಾರಣವೋ, ಮಾಮೂಲಿನಂತೆ ಸರ್ಕಾರ ಕಾರಣವೋ? </p>
<p>ಹೋದ ವರ್ಷ ಬೆಂಗಳೂರಿನ ಭೇಟಿ ಮುಗಿಸಿ, ಹಿಂದಿರುಗಲು ವಿಮಾನ ನಿಲ್ದಾಣದಲ್ಲಿದ್ದೆ. ಚೀಲಗಳನ್ನು ಚೆಕ್ ಇನ್ ಮಾಡಿಸಿ ಸೆಕ್ಯೂರಿಟಿ ಪ್ರದೇಶ ದಾಟಿ ಒಳಾಂಗಣದಲ್ಲಿದ್ದೆ. ಸಿಬ್ಬಂದಿಯೊಬ್ಬ ಫೋನ್ ಮಾಡಿ, ನನ್ನನ್ನು ಹುಡುಕಿಕೊಂಡು ಬಂದ. ನನ್ನದೊಂದು ಚೀಲದಲ್ಲಿ ಸುಲಭವಾಗಿ ಹೊತ್ತಿ ಉರಿಯುವ ವಸ್ತುವೊಂದು (ಒಣಕೊಬ್ಬರಿ) ಪತ್ತೆಯಾಗಿತ್ತು. ಅದನ್ನು ನಾನು ಅವರಿಗೆ ತೋರಿಸಿ ಬಿಸಾಡಬೇಕಿತ್ತು. ಅವನು ಇಷ್ಟೆಲ್ಲಾ ಹೇಳಿದ್ದು ಅಮೇರಿಕನ್ ಉಚ್ಚಾರಣೆಯಲ್ಲಿ. ಎಲ್ಲಾ ಮುಗಿಯುವಷ್ಟರಲ್ಲಿ ಅವನು ನನ್ನ ಬಳಿ ಕನ್ನಡ ಮತ್ತು ಭಾರತೀಯ ಇಂಗ್ಲಿಷ್ ಮಾತನಾಡುತ್ತಿದ್ದ. ಯಾಕ್ರೀ ಆ ಅಮೇರಿಕನ್ ಸೋಗು ಆಕ್ಸೆನ್ಟ್ ಹಾಕಿದ್ರಿ ಅಂತ ಕೇಳಿದೆ. ಮೇಡಂ, ಕಡ್ಡಾಯವಾಗಿ ಹಾಗೆ ಮಾತನಾಡಲೇಬೇಕು; ಕಂಪನಿ ನಿಯಮ. ಅಲ್ಲದೆ ನಿಮ್ಮ ಹಾಗೆ ಈ ಕಾಲದಲ್ಲಿ ಇಂಡಿಯನ್ ತರಹ ಯಾರು ಮಾತನಾಡುತ್ತಾರೆ? ಅದ್ರಲ್ಲೂ ಕನ್ನಡದವ್ರು ಅಂತ ಯಾರೂ ತೋರಿಸಿಕೊಳ್ಳೋದಿಲ್ಲ ಅಂದ! </p>
<p>ಈಗ ಬೆಂಗಳೂರಿನಲ್ಲಿ ಇಂಗ್ಲಿಷ್ ಅಥವಾ ಹಿಂದಿ ಮಾತನಾಡಲೇಬೇಕು ಎಂಬ ಕಡ್ಡಾಯ ಸ್ಥಿತಿ. ಸರಿಯಾಗಿ ಹಿಂದಿ ಭಾಷೆ ಮಾತನಾಡದಿದ್ದರೆ ಆಟೋ ಚಾಲಕರ ಬಳಿ ಚೌಕಾಶಿ ಮಾಡಲಾಗುವುದಿಲ್ಲ. ಸ್ಪಷ್ಟ ಕನ್ನಡದಲ್ಲಿ ಮಾತನಾಡಿದರೆ ಬಹು ಜನರಿಗೆ ಆಶ್ಚರ್ಯ, ಅನುಮಾನ, ಅಸಡ್ಡೆ. ಕೆಲವರು ಇಂಗ್ಲಿಷಿನಲ್ಲೇ ಪ್ರತ್ಯುತ್ತರ ಕೊಡುತ್ತಾರೆ. ‘ಹಳಬರು’ ಆಹಾ, ನೀನು ಇನ್ನೂ ಕನ್ನಡವನ್ನ ಮರೆತಿಲ್ಲವಲ್ಲ ಎಂದು ಸಂತೋಷಿಸುತ್ತಾರೆ. ಬೆಂಗಳೂರಿನಲ್ಲಿರುವ ಹಿಂದಿಯವರು ಅವರದ್ದೇ ಹಿಂದಿ ಭಾಷೆ ಮಾತನಾಡುತ್ತಿದ್ದಾರೆ. ಎರಡು ದಶಕಗಳ ಹಿಂದೆ ಬೆಂಗಳೂರಿನ ತಮಿಳರು ಅವರ ತಮಿಳು ಭಾಷೆಯನ್ನೇ ಉಪಯೋಗಿಸುತ್ತಿದ್ದರು. ವಲಸೆಬಂದ ತೆಲುಗರಿಗೆ ಕನ್ನಡಿಗರನ್ನು ಕಂಡರೆ ಕೀಳು, ಹೀನಾಯ. ಇನ್ನು ಬೆಂಗಳೂರಿನ ಆಂಗ್ಲೋ-ಇಂಡಿಯನ್ ಪ್ರದೇಶಗಳಲ್ಲಿ ವಾಸಿಸುವ ಮಂದಿಗಂತೂ ಕನ್ನಡವೆಂಬ ಭಾಷೆ ಹತ್ತಿರ ಸುಳಿಯುವುದೇ ಬೇಡ. ಈ ಚಕ್ರವ್ಯೂಹದಲ್ಲಿ ನಮ್ಮತನವನ್ನು ಕಳೆದುಕೊಂಡವರು ಯಾರು?</p>
<p>‘ಮುಂದುವರೆದ’ ರಾಷ್ಟ್ರಗಳಲ್ಲಿ ಪರಿವರ್ತನೆಯೆಂಬ ಪ್ರಕ್ರಿಯೆ ರಾತ್ರೋರಾತ್ರಿ ಅಥವಾ ಕೆಲವರ್ಷಗಳಲ್ಲಿ ನಡೆಯಲಿಲ್ಲ. ಅವು ನೂರಾರು ವರ್ಷಗಳ ನಿಧಾನ ನಡಿಗೆಗಳಲ್ಲಿ, ಕ್ರಮವಾಗಿ ಜನರ ಮತ್ತು ಸಮಾಜದ ಅಗತ್ಯಗಳಿಗೆ ಸ್ಪಂದಿಸುತ್ತಾ ಆದವು. ಉದಾಹರಣೆಗೆ ಬ್ರಿಟನ್, ಯುರೋಪ್ ರಾಷ್ಟ್ರಗಳಲ್ಲಿ ಮತ್ತು ಉತ್ತರ ಅಮೆರಿಕೆಯಲ್ಲಿ ಕೈಗಾರಿಕಾಕ್ರಾಂತಿ ಉದ್ಯೋಗಗಳ ಕಲ್ಪನೆಯನ್ನೇ ಬದಲಾಯಿಸಿದ್ದು ಹೋರಾಟಗಳ ಮೂಲಕ. ಅಲ್ಲಿನ ಜನವೈವಿಧ್ಯಕ್ಕೆ ಮನ್ನಣೆ ಕೊಡುತ್ತಾ ಮಾನವ ಹಕ್ಕುಗಳನ್ನು, ಮಹಿಳೆಯರ ಸ್ಥಾನಮಾನಗಳನ್ನು, ಕಪ್ಪು ಜನರನ್ನು, ವಲಸೆಬಂದ ಜನರನ್ನು ಗುರ್ತಿಸುತ್ತಾ ಬದಲಾವಣೆಗಳನ್ನು ತರುವುದಕ್ಕೆ ನೂರಾರು ವರ್ಷಗಳು ಹಿಡಿದವು. </p>
<p>ಆದರೆ ನಮ್ಮ ಕರ್ನಾಟಕದಲ್ಲಿ ಅಚಾನಕ್ ಎಂಬಂತೆ ಕೇವಲ ಒಂದು, ಒಂದೂವರೆ ದಶಕದಲ್ಲಿ ಪರಿಸ್ಥಿತಿ ಡಬಲ್ ಫಾಸ್ಟ್ ಫಾರ್ವರ್ಡ್ ಆಗಿಬಿಟ್ಟಿದೆ: ಜನರ ಮನಃಸ್ಥಿತಿ ಇನ್ನೂ ಸೋಷಿಯಲಿಸ್ಟ್ ಸೆಕ್ಯುಲರ್ ಡೆಮಾಕ್ರೆಟಿಕ್ ದೇಶದ ಪೋಷಾಕಿನಲ್ಲಿತ್ತು. ಯಾರೋ ದಿಢೀರನೆ ಪೋಷಾಕು ಬದಲಾಯಿಸಲು ಕರೆ ಕೊಟ್ಟುಬಿಟ್ಟರು. ಅವಸರದಲ್ಲಿ ಉಡುಪು ಬದಲಾಯಿಸಲು ಕಾಲಾವಕಾಶ ಕೊಡದೇ, ಅದರ ಮೇಲೇ ಇನ್ನೊಂದು ಉಡುಪು ತಗುಲಿಸಿದ್ದಾರೆ! </p>
<figure class="float-md-left maxw-300"><img class="img-fluid" src="<?=PUBLIC_URL?>images/201808/0046a.jpg" /></figure>
<p>ಆದ ಮತ್ತು ಆಗುತ್ತಿರುವ ಬದಲಾವಣೆಗಳಿಗೆ ಒಂದು ಪೂರ್ವಕಲ್ಪಿತ ನಕ್ಷೆಯಾಗಲಿ, ಯೋಜನೆಯಾಗಲಿ ಇತ್ತೇ? ಇದ್ದಿದ್ದರೆ ಯಾಕೆ ಈ ರೀತಿಯ ಪಾತ್ರೆ ಬೋರಲು ಹಾಕಿದ ಅವಸ್ಥೆ? ಸರ್ಕಾರದಲ್ಲಿ ವಿಧವಿಧ ಜನಪರ ಯೋಜನೆಗಳಿವೆ. ಆದರೆ ಅವನ್ನು ಕಾರ್ಯರೂಪಕ್ಕೆ ತರುವಾಗ ಏನಾಗುತ್ತಿದೆ? ಬೇಕಾದಷ್ಟು ಜನಪರ ಸ್ವಯಂಸೇವಾಸಂಸ್ಥೆಗಳಿವೆ, ಆದರೂ ಜನಜೀವನದ ಗುಣಮಟ್ಟ ಸುಧಾರಿಸುತ್ತಿಲ್ಲ. ಬೆಂಗಳೂರಿನಲ್ಲಿ ಕುರುಡು ಕಾಂಚಾಣದ ಕುಣಿತ ಇರುವಷ್ಟೇ ಸತ್ಯ ಹೊಟ್ಟೆಬಟ್ಟೆಗಾಗಿ ಹೆಣಗಾಡುವ ಜನರ ಗೋಳು. </p>
<p>ಆಟೋರಿಕ್ಷಾ ಚಾಲಕ ವಿವರಿಸುವಂತೆ ಪೆಟ್ರೋಲ್ ದರ ಏರಿಕೆ, ಗಾಡಿ ನಿರ್ವಹಣಾ ಖರ್ಚು, ಮನೆ ಬಾಡಿಗೆ, ಕುಟುಂಬದ ಖರ್ಚುಗಳನ್ನು ತೂಗಿಸಬೇಕೆಂದರೆ ಹೆಚ್ಚು ಸಮಯ ಗಾಡಿ ಓಡಿಸಬೇಕು. ಆದರೆ ಒಂದೊಂದು ಟ್ರಿಪ್ನಲ್ಲೂ ಗಂಟೆಗಟ್ಟಲೆ ಟ್ರಾಫಿಕ್ನಲ್ಲಿ ಕಾಯಬೇಕೆಂದಾಗ ಅವರ ಆದಾಯ ಕಡಿಮೆಯಾಗುತ್ತಿದೆ. ಆದಾಯವಿದ್ದರೂ ಮೂಲಭೂತ ಸೌಕರ್ಯಗಳಿಗೆ ಕೊಕ್! ಕುಡಿಯುವ ನೀರಿಗೆ ಕಷ್ಟ, ಉಸಿರಾಡುವ ಗಾಳಿ ಅಶುದ್ಧ, ಮನೆಯಿಂದ ಹೊರಗೆ ಕಾಲಿಟ್ಟರೆ ವಾಪಸ್ ಬರುವ ಗ್ಯಾರಂಟಿ ಇಲ್ಲ. ಟೀಕೆಟಿಪ್ಪಣಿ, ವಿಶ್ಲೇಷಣೆ, ಚಿಂತನೆ, ಭಾಷಣ, ಅಭಿವ್ಯಕ್ತಿ ಸ್ವಾತಂತ್ರ್ಯ -ಎಲ್ಲಾ ವಿಷಯಗಳೂ ಸೂಕ್ಷ್ಮವೆಂಬ ಲೇಬಲ್ ಧರಿಸಿಬಿಟ್ಟಿವೆ. ನಾನಿರುವ ದೇಶದಲ್ಲಿ ವರ್ಣಭೇದ, ತಾರತಮ್ಯದ ಕಾರಣವಾಗಿ ಕೊಲೆ ಮತ್ತು ದ್ವೇಷದ ಘಟನೆಗಳು ನಡೆಯುತ್ತವೆ. ಆದರೆ ಕರ್ನಾಟಕದಲ್ಲಿ ಇತ್ತೀಚೆಗೆ ಜೀವ ತೆಗೆಯುವುದು ಬಹಳ ಸಾಮಾನ್ಯದ ವಿಷಯ. </p>
<p>ಇಷ್ಟೆಲ್ಲದರ ಮಧ್ಯೆಯೂ, ಬೆಂಗಳೂರಿನ ಹೊಸ ಅವತಾರಗಳಲ್ಲೂ ಪುಟಿಯುತ್ತಿರುವ ಜೀವಗಳು, ಸಾಣೆ ಹಿಡಿದು ಮತ್ತಷ್ಟು ಹೊಳಪು ಪಡೆದುಕೊಂಡ ಸಮುದಾಯಗಳು, ಜನಜೀವನದ ನಾಡಿಗಳು, ಚೇತನಗಳು ಹುರುಪು ಮೂಡಿಸಿವೆ. ಹೊಸಪೀಳಿಗೆಗಳು ಕನ್ನಡ ಸಂಸ್ಕೃತಿ, ಭಾಷೆ, ಸಾಹಿತ್ಯ, ನಾಟಕ ರಂಗಗಳಲ್ಲಿ ಹುಮ್ಮಸ್ಸಿನಿಂದ ಭಾಗವಹಿಸುತ್ತಿದೆ. ಅರಿವು, ಜಾಗೃತಿಗಳ ಹೊಳೆಗಳು ಇನ್ನೂ ಹರಿಯುತ್ತಲೇ ಇವೆ. ಜಾಲತಾಣಗಳ ಲಾಭ ಪಡೆದ ಅನೇಕ ಹೊಸ ಪ್ರಯೋಗಗಳು ಕನ್ನಡದ ಓದಿಗೆ, ಬರವಣಿಗೆಗೆ ಹೊಸ ಆಯಾಮಗಳನ್ನು ಒದಗಿಸುತ್ತಿದೆ. ಕನ್ನಡ ನೆಲದಲ್ಲಿ ಹೊಸಬಗೆಯ ಕೃಷಿಕ ಸಮುದಾಯಗಳು, ಪರಿಸರಸ್ನೇಹಿ ಗುಂಪುಗಳು, ರೈತಪರ ದನಿ ತಲೆ ಎತ್ತಿವೆ. ಸಾವಯವ ಕೃಷಿಗೆ ಪುಷ್ಟಿ ದೊರತಿದೆ. ಎರಡು ದಶಕಗಳ ಕಾಲ ಆಧುನಿಕತೆಯ ಅಲೆಯಲ್ಲಿ ಕೊಚ್ಚಿಹೋಗಿದ್ದ ಮಧ್ಯಮವರ್ಗದ ಜನರಲ್ಲಿ ಆರೋಗ್ಯದ ಬಗ್ಗೆ ತೀವ್ರ ಚಿಂತನೆ ಮೂಡಿದೆ. ಹಲವಾರು ದಶಕಗಳಿಂದ ಪ್ಲಾಸ್ಟಿಕ್ ಉಪಯೋಗಿಸಿ ಈಗ ಅದರ ವಿಷಮಯ ಸುಳಿಯಿಂದ ಹೊರಬರಲು ಕೆಲವು ದೇಶಗಳು ಪ್ಲಾಸ್ಟಿಕ್ ಬ್ಯಾಗ್ ನಿಷೇಧಿಸಿವೆ. ಸಮಾಧಾನದ ವಿಷಯವೆಂದರೆ ಕೇವಲ ಎರಡೇ ದಶಕಗಳ ನಂತರ ಅಂತಹ ನಿಷೇಧವನ್ನು ಕುರಿತು ಬೆಂಗಳೂರಿನ ಜನ ಚಿಂತಿಸುತ್ತಿದ್ದಾರೆ. ಮನೆಗಳಲ್ಲಿ ಸಾವಯವ ಕಸಗೊಬ್ಬರ ಮಾಡುತ್ತಿದ್ದಾರೆ, ಮಳೆನೀರಿನ ಸಂಗ್ರಹದ ಬಗ್ಗೆ ನಿಗಾ ಕೊಡುತ್ತಿದ್ದಾರೆ. ಮನೆಮಾಡಿನಲ್ಲಿ ತರಕಾರಿ, ಹೂವು, ಹಣ್ಣುಗಳನ್ನು ಬೆಳೆಯುತ್ತಿದ್ದಾರೆ.</p>
<p>ಮಹಿಳೆಯರ ಸ್ಥಾನಮಾನಕ್ಕೆ ಗೌರವ ಸಿಕ್ಕುತ್ತಿದೆ. ಮಕ್ಕಳ ಹಕ್ಕುಗಳ ಬಗ್ಗೆ ಗುರುತರವಾದ ಕೆಲಸಗಳು ನಡೆಯುತ್ತಿವೆ. ದೂರದಲ್ಲಿದ್ದರೂ ಇವೆಲ್ಲವನ್ನೂ ಗಮನವಿಟ್ಟು ನೋಡುತ್ತಾ, ಸ್ವಲ್ಪಮಟ್ಟಿಗೆ ಅವುಗಳಲ್ಲಿ ತೊಡಗಿಸಿಕೊಳ್ಳುತ್ತಾ ಇರುವ ನನಗೆ ಕರ್ನಾಟಕದಲ್ಲಿ ಬೀಸಿದ ಬದಲಾವಣೆಯ ಚಂಡಮಾರುತ ಸ್ವಲ್ಪ ತಣ್ಣಗಾಗುವ ಚಿಹ್ನೆಗಳು ಕಾಣುತ್ತಿವೆ. </p>
<p>ಬದಲಾವಣೆ ಬೇಕಿತ್ತು, ಆದರೆ ಅಷ್ಟು ತೀವ್ರಗತಿಯಲ್ಲಿ ಅಲ್ಲ! </p>
<p>ಡಾ.ವಿನತೆ ಶರ್ಮ ಬೆಂಗಳೂರಿನವರು, ಈಗ ಆಸ್ಟ್ರೇಲಿಯಾದಲ್ಲಿ ನೆಲೆಸಿದ್ದಾರೆ. ಮನಃಶಾಸ್ತ್ರ, ಶಿಕ್ಷಣ, ಪರಿಸರ ಅಧ್ಯಯನ, ಸಾಮಾನ್ಯ ಜನರ ಜೀವನದ ಗುಣಮಟ್ಟವನ್ನು ಹೆಚ್ಚಿಸುವ ದಿಕ್ಕುಗಳಲ್ಲಿ ಕೆಲಸ ಮಾಡುತ್ತಾರೆ. ಬರವಣಿಗೆ, ಊರು ಸುತ್ತಾಟ, ಅಧ್ಯಯನ ಇತ್ಯಾದಿಗಳು ಇಷ್ಟ. </p>
		</div>
		<?php require_once(PHY_FLAT_URL . 'article-lists/jagadarivu.php'); ?>
	</div>
</div>

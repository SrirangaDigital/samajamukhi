<div class="container-fluid">
	<div class="row align-items-top justify-content-center kannada">
		<div class="col-md-8 article">
			<p class="date english">2<sup>nd</sup> ಆಗಸ್ಟ್  ೨೦೧೮</p>
			<h1 class="title">ಬಯಲಾಗುವ ಪರಿ ವಿಶಾಲನೆಲೆಯ ಪ್ರಸ್ತಾವನೆಗಳು</h1>
			<h2 class="author">-ಕಲ್ಲೇಶ್ ಕುಂಬಾರ್, ಹಾರೂಗೇರಿ</h2>
			<p class="description">ಈ ವಿಮರ್ಶಾ ಕೃತಿಯು ಭಾರತೀಯ ದರ್ಶನ ಮತ್ತು ಮಧ್ಯಯುಗೀನ ಸಾಹಿತ್ಯಗಳಲ್ಲಿ ಅವರು ನಡೆಸಿರುವ ಸೂಕ್ಷ್ಮ ಅವಲೋಕನಗಳ ವಿಶಾಲನೆಲೆಯ ಪ್ರಸ್ತಾವನೆಗಳನ್ನು ಒಳಗೊಂಡಿದೆ.</p>
			<figure class="float-md-left maxw-300"><img class="img-fluid" src="<?=PUBLIC_URL?>images/201808/0061a.jpg" /></figure>
			<p>ಈ ಕೃತಿಯಲ್ಲಿರುವ ‘ಲಿಂಗಧ್ಯಾನಿ ಸಿದ್ಧರಾಮೇಶ್ವರ’ ಲೇಖನ, ಕೆಳವರ್ಗಕ್ಕೆ ಸೇರಿದ ವಚನಕಾರ ಸಿದ್ಧರಾಮ, ತನ್ನ ವಚನಗಳಲ್ಲಿ ಕಾಯಕ ಪರಿಭಾಷೆಯನ್ನು ಮೀರಿ ಗುರುತನದ ಮಹಿಮೆಯ ಮಹತ್ವ ಮತ್ತು ಆ ಮೂಲಕವೇ ಆ ಕಾಲದ ವಿದ್ಯಮಾನಗಳೊಂದಿಗೆ ಮುಖಾಮುಖಿಯಾಗಬಲ್ಲಂಥ ದೃಷ್ಟಿ ಕೋನವನ್ನು ರೂಪಿಸಿಕೊಂಡು ಸಮ ಕಾಲೀನ ಬದುಕು ಮಾತ್ರವಲ್ಲದೆ ಭವಿಷ್ಯತ್ತಿನ ಆತಂಕಗಳನ್ನೂ ಸಹ ಎದುರುಗೊಂಡಿರುವ ಬಗೆಯನ್ನು ಶೋಧಿಸುತ್ತದೆ. ಹಾಗೆಯೇ, ಸಿದ್ಧರಾಮನ ಜೀವನ ವಿವೇಚನೆಯನ್ನು ಕಾಯ ಜೀವದ ಹಿನ್ನೆಲೆಯಲ್ಲಿ ಶೋಧಿಸಿರುವುದನ್ನು ಗುರುತಿಸುವುದರ ಮೂಲಕ ಕಾಯ-ಜೀವಗಳು ಕೇವಲ ಅನುಭಾವದ ಪರಿಕರಗಳಾಗಿ ಗೋಚರಿಸದೇ ಬದುಕಿನ ಲಯದ ವಿಧಾನದಲ್ಲಿ ಪ್ರಧಾನವಾಗುವ ಪರಿಯನ್ನು ವಿವರಿಸುತ್ತದೆ. ಆ ಮೂಲಕ ಮನುಷ್ಯನ ಅತಿಯಾದ ಬೇಡಿಕೆಗಳೂ ಭ್ರಷ್ಟತೆಯ ಇನ್ನೊಂದು ಮುಖವೇ ಆಗಿದೆ ಎಂಬುದನ್ನು ಆತನ ವಚನವೊಂದರಲ್ಲಿ ಬರುವ ಪದಗಳನ್ನು ಅರ್ಥೈಸುವುದರ ಮೂಲಕ ವರ್ತಮಾನ ಸಂದರ್ಭದ ವಿದ್ಯಮಾನಗಳೊಂದಿಗೆ ಮುಖಾಮುಖಿಯಾಗಿಸುತ್ತದೆ. </p>
			<p>ಬದುಕನ್ನು ತನ್ನತನದ ಹಿನ್ನೆಲೆಯಲ್ಲಿ ನೋಡುವ ಕ್ರಮವನ್ನು ಅನುಸರಿಸಿರುವ ಕನಕನು ಆ ಕುರಿತಾದ ಆಲೋಚನೆಗಳನ್ನು ಕೀರ್ತನೆ, ಕಾವ್ಯ ಮತ್ತು ಮಂಡಿಗೆಗಳಲ್ಲಿ ವಿಭಿನ್ನವಾಗಿ ಬಳಸಿರುವ ಭಾಷೆ, ಭಾಷಿಕತೆ, ನುಡಿಗಟ್ಟುಗಳ ಮೂಲಕ ಅಭಿವ್ಯಕ್ತಿಸಿರುವ ಬಗ್ಗೆ, ‘ಕನಕದಾಸರ ಕಾವ್ಯ ತತ್ವ ಮತ್ತು ಜೀವನ ಮೀಮಾಂಸೆ’ ಎಂಬ ಲೇಖನದಲ್ಲಿ ಸುರೇಶ್ ಅವರು ವಿವರಿಸಿದ್ದಾರೆ. ಆ ಮೂಲಕ ಕನಕನ ಕಾವ್ಯನೆಲೆಗಳ ಬಗ್ಗೆ ಮತ್ತು ಆ ಅನುಭವಗಳನ್ನು ಅಭಿವ್ಯಕ್ತಿಸಲು ಕಂಡುಕೊಂಡ ವ್ಯಕ್ತಿಕರಣಕ್ಕೆ ಸಂಬಂಧಿಸಿದ ಅಭಿವ್ಯಕ್ತಿ ಮಾರ್ಗವನ್ನು ಗುರುತಿಸುವುದರ ಮೂಲಕ ಕನಕನ ಕಾವ್ಯತತ್ವ ಹಾಗೂ ಅಭಿವ್ಯಕ್ತಿ ಕ್ರಮದ ಮೇಲೆ ಬೆಳಕು ಚೆಲ್ಲುತ್ತಾರೆ. ಇದರೊಂದಿಗೆ, ಕಾವ್ಯರಚನೆಯಲ್ಲಿ ವ್ಯಕ್ತಿಕರಣಕ್ಕೆ ಒಳಪಡುವ ಅಭಿವ್ಯಕ್ತಿ ಮಾರ್ಗವನ್ನು ಕಂಡುಕೊಂಡಿದ್ದ ಕನಕನ ರಚನೆಗಳನ್ನು ವಿಂಗಡನೆ ಮಾಡಿ ನೋಡುವುದರ ಮೂಲಕ ಕಾವ್ಯ ರಚನೆಯಲ್ಲಿ ಆತನ ಸ್ವಂತಿಕೆಯ ಬಗ್ಗೆ ಮತ್ತು ಧಾರ್ಮಿಕ ಪರಿಸರದಲ್ಲಿದ್ದ ಕವಿ ಕನಕನು ತನ್ನ ಕಾವ್ಯದಲ್ಲಿ ದೈವಸ್ತುತಿಸುವಿಕೆಯಿಂದ ಪಾರಾಗಿ ಜೀವನದ ತತ್ವಗಳನ್ನು ಅಭಿವ್ಯಕ್ತಿಸುವುದರ ಕಡೆಗೆ ಹೆಚ್ಚು ಒಲವು ತೋರಿರಬಹುದಾದ ಹೊಸ ಸಾಧ್ಯತೆಯೊಂದನ್ನು ಗುರುತಿಸುತ್ತಾರೆ. </p>
			<p>ಇನ್ನು ‘ಆಜೀವಕರೆಂಬ ಮುಳ್ಳಿನ ತೋಟಗಾರರು’ ಎಂಬ ಲೇಖನದಲ್ಲಿ ಕ್ರಿ.ಪೂ. 6 ಮತ್ತು 7ನೇ ಶತಮಾನಗಳಲ್ಲಿದ್ದ ಅವೈದಿಕ ಪಂಥಗಳಲ್ಲಿನ ದಾರ್ಶನಿಕರ ನಡುವಿನ ತಾತ್ವಿಕ ಭಿನ್ನಾಭಿಪ್ರಾಯಗಳ ಬಗ್ಗೆ ವಿವರಿಸುತ್ತಲೇ ಆ ಭಿನ್ನಾಭಿಪ್ರಾಯಗಳು ಮತ್ತು ಅವು ದಾಖಲಾಗದೆ ಉಳಿದಿರುವುದರ ಹಿಂದಿನ ಕಾರಣಗಳನ್ನು ಪರ-ವಿರೋಧಗಳ ಮಧ್ಯೆ ನಿಂತು ಸತ್ಯಾಂಶಗಳನ್ನು ಶೋಧಿಸುತ್ತ ಹೋಗುತ್ತದೆ. ಇದರಿಂದಾಗಿ, ಅವೈದಿಕ ಪಂಥವೆಂದು ಗುರುತಿಸಿಕೊಂಡ ಜೈನ ಮತ್ತು ಬೌದ್ಧ ಧರ್ಮದ ದಾರ್ಶನಿಕರೊಂದಿಗೇನೆ ಇದ್ದುಕೊಂಡು ಅವರ ತತ್ವಗಳಿಗಿಂತ ಹೇಗೆ ಭಿನ್ನವಾಗಿದ್ದವು ಎಂಬುದನ್ನು ಓದುಗರು ತುಲನೆ ಮಾಡಿನೋಡುವಂತೆ ಮಾಡುತ್ತದೆ.</p>
			<p>ಅಲ್ಲದೇ, ‘ಒಲುಮೆಯ ಕೂಟಕ್ಕೆ ಹಾಸಿನ ಹಂಗೇಕೆ?’ ಎಂಬ ವಿಮರ್ಶಾ ಲೇಖನದಲ್ಲಿ, ನಿರ್ದಿಷ್ಟವಾದ ಸಿದ್ಧಾಂತಗಳು ಇಲ್ಲದ ಸಂಗಂ ಕಾವ್ಯದ ತಳಹದಿಯ ಮೇಲೆ ತಮಿಳು ಕಾವ್ಯ ಮೀಮಾಂಸೆ ರೂಪುಗೊಂಡಿರುವ ಬಗ್ಗೆ ಚರ್ಚಿಸುತ್ತ ಸಂಗಂ ಕಾವ್ಯಕ್ಕೂ ನಮ್ಮ ಕನ್ನಡ ಜನಪದ ಕಾವ್ಯಕ್ಕೂ ಇರಬಹುದಾದ ಸಾಮ್ಯವನ್ನು ತುಲನೆ ಮಾಡಿ ನೋಡಲು ವಿಮರ್ಶಕ ಸುರೇಶ್ ಅವರು ಪ್ರಯತ್ನಿಸಿದ್ದಾರೆ. </p>
			<p>ಈ ಸಂಕಲನದಲ್ಲಿ ‘ಕನಕ ಶರೀಫರಲ್ಲಿ ಬಿಡುಗಡೆಯ ದಾರಿಯಾಗಿ ಭಕ್ತಿ ಮತ್ತು ಆಧ್ಯಾತ್ಮ’ ಎಂಬ ಮತ್ತೊಂದು ವಿಶಿಷ್ಟವಾದ ಲೇಖನವಿದ್ದು, ಈ ಲೇಖನದಲ್ಲಿ ಪ್ರಾದೇಶಿಕ ಸಾಂಸ್ಕøತಿಕ ನೆಲೆಗಳನ್ನು ಒಳಗೊಂಡಿರುವ ಭಕ್ತಿಪಂಥವು ಸಂಸ್ಕøತ ಕಾವ್ಯದ ಶೈಲೀಕೃತ ಕಠಿಣ ಸಂಪ್ರದಾಯಗಳನ್ನು ವಿರೋಧಿಸುವ ನಿಟ್ಟಿನಲ್ಲಿ ಆಧ್ಯಾತ್ಮ ಮತ್ತು ನೈತಿಕತೆಯ ಮೇಲೆ ಬ್ರಾಹ್ಮಣರು ಹೊಂದಿರುವ ಪ್ರಭುತ್ವವನ್ನು ಎದುರಿಸಲು ಹಾಗೂ ಪ್ರಾದೇಶಿಕ ಆಕಾಂಕ್ಷೆಗಳ ಅನನ್ಯತೆಯನ್ನು ಪ್ರತಿಪಾದಿಸಲು ಧರ್ಮದ ಭಾಗವಾಗಿ ಭಕ್ತಿಯನ್ನು ಒಳಗೊಳಿಸುವಲ್ಲಿ ತನ್ನ ಭಾಷಾ ಸಾಹಿತ್ಯದಲ್ಲಿ ಭಕ್ತಿಯ ಸೌಂದರ್ಯ ತತ್ವವನ್ನು ರೂಪಿಸಿಕೊಂಡಿರುವ ಬಗ್ಗೆ ಉದಾಹರಣೆಗಳ ಮೂಲಕ ಲೇಖಕರು ಸಾಧ್ಯಂತವಾಗಿ ವಿವರಿಸಿದ್ದಾರೆ. </p>
			<p>ಈ ಕೃತಿಯು ಇವಿಷ್ಟಲ್ಲದೇ ಮತ್ತಷ್ಟು ಲೇಖನಗಳನ್ನು ಒಳಗೊಂಡಿದ್ದು, ಅವೆಲ್ಲವು ಒಂದಿಲ್ಲೊಂದು ಕಾರಣವಾಗಿ ಬಹುಮುಖ್ಯವಾದವು. ಲೇಖಕರೇ ಹೇಳಿದಂತೆ ಈ ಸಂಕಲನದ ಶೀರ್ಷಿಕೆ ‘ಬಯಲಾಗುವ ಪರಿ’ ಎಂದರೆ ಎಲ್ಲ ಜ್ಞಾನ ಶಿಸ್ತುಗಳ ನಂಟನ್ನು ಪಡೆಯುವ ಸೂಚಕವೂ ಕೂಡ. ಅದರಂತೆ ಈ ಕೃತಿಯಲ್ಲಿ ಅಳವಡಿಸಿರುವ ವಿಚಾರಗಳ ಮಾದರಿಯನ್ನು ಅರಿಯುವುದರ ನೆಲೆಯಲ್ಲಿ ಇಂದಿನ ಕಾಲಮಾನದ ಸವಾಲನ್ನು ಮೀರಿ ಸ್ಥಳೀಯ ತತ್ವ ಪರಂಪರೆಗಳು, ಮೌಖಿಕ ಆಕರಗಳಿಗೆ ಹಿಂದಿರುಗುವುದು ಮುಖ್ಯಎಂಬ ಸುರೇಶ್ ಅವರ ಮಾತಿನಲ್ಲಿ ಸತ್ಯಾಂಶ ಇದ್ದಂತಿದೆ. ಇವೆಲ್ಲವನ್ನು ಇನ್ನಿತರ ಜ್ಞಾನಶಿಸ್ತುಗಳಿಗೆ ಒಗ್ಗಿಸಿಕೊಳ್ಳುವ ಪರಿ ಹೇಗೆಂಬುದರ ಬಗ್ಗೆ ಯೋಚಿಸಬೇಕಾಗಿರುವುದು ಈ ಹೊತ್ತಿನ ತುರ್ತು ಆಗಿದೆ!</p>
		</div>
		<?php require_once(PHY_FLAT_URL . 'article-lists/pustaka.php'); ?>
	</div>
</div>

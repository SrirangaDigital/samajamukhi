<div class="container-fluid">
	<div class="row align-items-top justify-content-center kannada">
		<div class="col-md-8 article">
			<p class="date english">2<sup>nd</sup> ಆಗಸ್ಟ್ ೨೦೧೮</p>
			<h1 class="title">ಮೌಢ್ಯಾಚರಣೆ ಮತ್ತು ರಾಜಕೀಯ ನಾಯಕರು</h1>
			<h2 class="author">ಕಾದಂಬಿನಿ</h2>
			<p class="description">ರಾಜಕೀಯಮಂದಿ ಅಧಿಕಾರ ಹಿಡಿದಾಗ ಸ್ವಂತ ಇಚ್ಛೆಯಿಂದಲೋ ಸುತ್ತಲಿದ್ದವರ ಒತ್ತಡಗಳಿಂದಲೋ ಮೌಢ್ಯ, ಕಂದಾಚಾರಗಳಿಗೆ ಜೋತು ಬೀಳುವುದಕ್ಕೆ ಬೃಹತ್ ಇತಿ ಹಾಸವೇ ಇದೆ. ಈ ಅನಿಷ್ಟ ಈಗ ಅತಿರೇಕ ತಲುಪಿರುವುದು ಮಾತ್ರ ಆತಂಕಕಾರಿ !</p>
			<figure class="float-md-left maxw-300"><img class="img-fluid" src="<?=PUBLIC_URL?>images/201808/0016a.jpg" /></figure>
			<p>‘ನವಮಿ ಪೂರ್ವ ಫಲ್ಗುಣಿ ಅಮೃತಸಿದ್ಧಿ ಯೋಗದಲ್ಲಿಯೇ ಎಚ್.ಡಿ.ಕುಮಾರಸ್ವಾಮಿ ಮುಖ್ಯಮಂತ್ರಿಯಾಗಿ ಪ್ರಮಾಣವಚನ ಸ್ವೀಕಾರ’ ಎಂಬ ವರದಿಗಳು ಪ್ರಸಾರವಾಗುತ್ತಿದ್ದಂತೆಯೇ ರಾಜ್ಯದ ಜನತೆ ಹುಸ್ಸೆಂದು ನಿಡುಸುಯ್ದಿತ್ತು. ಅದಾಗಲೇ ಗದ್ದುಗೆಯೇರುವ ಪೂರ್ವತಯಾರಿಯಲ್ಲಿ ಪ್ರತಿ ಹೆಜ್ಜೆಗೂ ರಾಹುಕಾಲ ಗುಳಿಕಕಾಲಗಳನ್ನು ನೋಡುತ್ತ ಮಂದಿರಗಳನ್ನು ಸುತ್ತುತ್ತಾ ನಾನಾ ಪೂಜೆ, ಹೋಮ ಹವನಗಳಲ್ಲಿ ಮುಳುಗಿಹೋಗಿದ್ದ ಎಚ್.ಡಿ.ರೇವಣ್ಣ ಸೇರಿದಂತೆ ಎಚ್.ಡಿ.ಕುಮಾರಸ್ವಾಮಿ ಮತ್ತವರ ಸಮಸ್ತ ಪರಿವಾರವನ್ನು ಕಂಡು ಜನ ರೋಸಿಹೋಗಿದ್ದರು. ಎಚ್.ಡಿ.ಕೆ. ಮುಖ್ಯಮಂತ್ರಿಯಾಗಿ, ಎಚ್.ಡಿ. ರೇವಣ್ಣ ಲೋಕೋಪಯೋಗಿ ಸಚಿವರಾಗಿ ಅಧಿಕಾರ ಸ್ವೀಕರಿಸಿದ ನಂತರವೂ ಇದು ಮುಂದುವರೆದಿರುವುದು ನಾಡಿನ ಪ್ರಜ್ಞಾವಂತರಲ್ಲಿ ಅಸಹ್ಯಹುಟ್ಟಿಸುತ್ತಿದೆ. </p>
			<p>ರಾಜಕೀಯ ಮಂದಿ ಅಧಿಕಾರ ಹಿಡಿದಾಗ ಸ್ವಂತ ಇಚ್ಛೆಯಿಂದಲೋ ಸುತ್ತಲಿದ್ದವರ ಒತ್ತಡಗಳಿಂದಲೋ ಪ್ರೇರಿತರಾಗಿ ಮೌಢ್ಯ ಕಂದಾಚಾರಗಳಿಗೆ ಜೋತುಬಿದ್ದು ಮಾಡುವ ಇಂಥ ಅತಿರೇಕಗಳಿಗೆ ಬೃಹತ್ ಇತಿಹಾಸವೇ ಇದೆ.</p>
			<p>ಇಂಥ ಕಂದಾಚಾರಗಳ ಪಟ್ಟಿಗೆ ವಾಸ್ತುವೂ ಸೇರಿಕೊಂಡು, ವಾಸ್ತುದೋಷ ನಿವಾರಣೆಗಾಗಿ ಸರಕಾರವು ಒದಗಿಸುವ ವಾಸದ ಬಂಗಲೆ, ಕಛೇರಿ ಮಾತ್ರವಲ್ಲದೆ ಕೆಂಗಲ್ ಹನುಮಂತಯ್ಯನವರು ದೂರದೃಷ್ಟಿಯಿಂದ ಕನಸಿ ಕಟ್ಟಿದ ವಿಧಾನಸೌಧದ ಗೋಡೆಗಳನ್ನೂ ನವೀಕರಣಕ್ಕೆ ಅವಕಾಶವೇ ಇಲ್ಲದಿದ್ದಾಗಲೂ ಸರಕಾರದ ಹಣದಿಂದಲೇ ಕೆಡವಿ ವಾಸ್ತು ಪ್ರಕಾರ ನವೀಕರಿಸಲು ಹಿಂದೆಗೆಯದಿದ್ದುದು</p>
			<p>ದುಃಖಕರ ಸಂಗತಿ. ಮಾಜಿ ಮುಖ್ಯಮಂತ್ರಿ ಬಿ.ಎಸ್.ವೈ. ಗಂಟೆಗಳ ಲೆಕ್ಕದಲ್ಲಿ ಮುಖ್ಯಮಂತ್ರಿಯಾದಾಗ ಮುಖ್ಯಮಂತ್ರಿ ಕೊಠಡಿಯನ್ನು ವಾಸ್ತು ಪ್ರಕಾರ ಬದಲಿಸಿ ಪೂರ್ವಾಭಿಮುಖರಾಗಿ ಆಸೀನರಾಗಿದ್ದಲ್ಲದೆ ಮಾಜಿ ಸಿ.ಎಂ. ಸಿದ್ರಾಮಯ್ಯನವರು ಓಡಾಡುತ್ತಿದ್ದ ಪಶ್ಚಿಮದಿಕ್ಕಿನ ಬಾಗಿಲನ್ನು ಮುಚ್ಚಿಸಿದ್ದರು.</p>
			<p>ಇದೀಗ ಕೈಯಲ್ಲಿ ಸದಾ ನಿಂಬೆಹಣ್ಣನ್ನೂ ಏಲಕ್ಕಿ ಸರವನ್ನೂ ಇಟ್ಟುಕೊಂಡಿರುತ್ತಾರೆಂಬ ‘ಕು’ಖ್ಯಾತಿಯ ಲೋಕೋಪಯೋಗಿ ಸಚಿವರಾದ ಎಚ್.ಡಿ. ರೇವಣ್ಣನವರು ವಿಧಾನಸೌಧದ ವಾಸ್ತುದೋಷ ಸರಿಪಡಿಸಲು ತಮ್ಮ ಕಚೇರಿಯನ್ನೂ ಸರಕಾರಿ ಬಂಗಲೆಯನ್ನೂ ಅಪಾರ ವೆಚ್ಚದಿಂದ ನವೀಕರಿಸಿದ್ದು ಸುದ್ದಿಯಾದಾಗಿದೆ. ತಾವು ಸ್ವಾತಿ ನಕ್ಷತ್ರದಲ್ಲಿ ಹುಟ್ಟಿದ್ದರಿಂದ ತಮಗೆ ವಾಸ್ತುದೋಷ ತಗಲುವುದಿಲ್ಲವೆಂದೂ ಹೇಳಿಕೆ ಕೊಟ್ಟಿದ್ದಾರೆ. ಇದನ್ನೆಲ್ಲಾ ಸ್ವಂತ ಕರ್ಚಿನಲ್ಲಿ ನವೀಕರಣ ನಡೆಸಲಾಗುತ್ತಿದೆಯೆಂದು ಮುಖ್ಯಮಂತ್ರಿ ಎಚ್ಡಿಕೆ ಸಮರ್ಥನೆ ನೀಡುತ್ತಿದ್ದಾರೆ. ರೇವಣ್ಣನವರು ತಾವು ಸ್ವಾತಿ ನಕ್ಷತ್ರದಲ್ಲಿ ಹುಟ್ಟಿದ್ದೇನೆಂದು ನಂಬುವುದೂ ವಿಜ್ಞಾನಕ್ಕೆ ದೂರವಾದ ಸಂಗತಿಯಲ್ಲವೇ?</p>
			<p>ವಿಧಾನಸೌಧದ ಗೋಡೆಗಳನ್ನೂ ಕೆಡಹುವ ಹೀನ ಪರಂಪರೆಯೊಂದಕ್ಕೆ ನಾಂದಿ ಹಾಡಿದ್ದು 2012ರಲ್ಲಿ ಮುಖ್ಯಮಂತ್ರಿಯಾಗಿದ್ದ ಜಗದೀಶ್ ಶೆಟ್ಟರ್ ಅವರ ರಾಜಕೀಯ ಕಾರ್ಯದರ್ಶಿಯಾಗಿ ನೇಮಕಗೊಂಡಿದ್ದ ನವಲಗುಂದದಶಾಸಕ ಶಂಕರ ಪಾಟೀಲ ಮುಜನೇನಕೊಪ್ಪ. ಇವರುವಾಸ್ತುದೋಷ ನಿವಾರಣೆಗೆಂದು ವಿಧಾನಸೌಧದ 340ಮತ್ತು 340ಎ ಕೊಠಡಿಗಳ ಗೋಡೆಯನ್ನು ಕೆಡವಿದ್ದರು.2013ರಲ್ಲಿ ಸಿದ್ದರಾಮಯ್ಯ ಸರಕಾರ ಬಂದಾಗ ಬಿಜೆಪಿಯಈ ಚಾಳಿ ಮುಂದುವರೆದು ಅರಣ್ಯ ಸಚಿವರಾಗಿದ್ದರಮಾನಾಥ ರೈ ವಿಧಾನಸೌಧದ 3ನೇ ಮಹಡಿಯ304, 305 ಕೊಠಡಿಗಳ ನಡುವಿನ ಗೋಡೆಯನ್ನುಒಡೆದು ನವೀಕರಿಸಿದ್ದರು. ಮುಖ್ಯಮಂತ್ರಿಗಳ ವಾಸದಬಂಗಲೆಯಲ್ಲಿ ಭೂತಗಳಿವೆ, ಆದ್ದರಿಂದಲೇ ಅಲ್ಲಿಹಾವುಗಳ ಓಡಾಟವಿದೆ ಎಂದು ಮಾಧ್ಯಮಗಳುಸುದ್ದಿಮಾಡುತ್ತವೆಂದರೆ ರಾಜಕಾರಣಿಗಳಲ್ಲಿ ಯಾವ ಪ್ರಮಾಣದ ಮೌಢ್ಯಅಡಕವಾಗಿದೆಯೆನ್ನುವುದನ್ನು ಯಾರೂ ಊಹಿಸಬಹುದು.</p>
			<figure class="float-md-right maxw-300"><img class="img-fluid" src="<?=PUBLIC_URL?>images/201808/0017a.jpg" /></figure>
			<p>ನಾವೇ ಆಯ್ಕೆ ಮಾಡಿದ ಚುನಾಯಿತ ಮಂದಿ ಮೂಢನಂಬಿಕೆಗಳ ಆಚರಣೆಯಲ್ಲಿ ಪರಾಕಾಷ್ಠೆ ತಲುಪಿದ್ದಾರೆನ್ನುವುದಕ್ಕೆ ಈ ಆಣೆ ಪ್ರಮಾಣಗಳೂಸಾಕ್ಷಿ. ಮಾಜಿ ಮಂತ್ರಿ ಕಿಮ್ಮನೆ ರತ್ನಾಕರ್ ಲೋಹಿಯಾವಾದಿ, ವಿಚಾರವಾದಿಎಂದು ಮನೆಮಾತು ಆಗಿದ್ದವರು. ವಕೀಲಿಕೆ ಓದಿದ, ಸಜ್ಜನ ರಾಜಕಾರಣಿಕಿಮ್ಮನೆ ಅವರು ನಂದಿತಾ ಪ್ರಕರಣದಲ್ಲಿ ತೀರ್ಥಹಳ್ಳಿಯ ಈಗಿನ ಶಾಸಕ ಆರಗಜ್ಞಾನೇಂದ್ರರೊಂದಿಗೆ ಕಿತ್ತಾಡಿಕೊಂಡರು. ಆಗ ಆಣೆ ಪ್ರಮಾಣಕ್ಕೆ ಕರೆಕೊಟ್ಟುದೇವಸ್ಥಾನದ ಹುಂಡಿಗೆ ತಪ್ಪುಕಾಣಿಕೆ ಹಾಕುವುದರ ಮೂಲಕ ‘ಕಿಮ್ಮನೆ ಸುಮ್ಮನೆ’ ಎಂಬ ಅಪಖ್ಯಾತಿಗೆ ಗುರಿಯಾಗಿದ್ದರು. </p>
			<p>ಬಹುತೇಕ ರಾಜಕಾರಣಿಗಳು ಅಧಿಕಾರಕ್ಕಾಗಿ ಮಾಟ ಮಂತ್ರ, ವಾಮಾಚಾರ, ವಿಚಿತ್ರ ಪೂಜೆಗಳನ್ನು ನಿರಾತಂಕವಾಗಿ ನಡೆಸುವುದು ಗುಟ್ಟೇನೂ ಅಲ್ಲ. 2010ರ ಅಕ್ಟೋಬರ್ ತಿಂಗಳಲ್ಲಿ ವಿಧಾನಸೌಧದೆದುರೇ ನಡೆಸಿದ ವಾಮಾಚಾರವನ್ನು ಕಂಡು ಸ್ವತಃ ಮೌಢ್ಯಾಚಾರದಲ್ಲಿ ಮಿಂದೇಳುವ ಆಗಿನ ಮುಖ್ಯಮಂತ್ರಿ ಯಡ್ಯೂರಪ್ಪನವರು ಇದು ಜೆಡಿಎಸ್‍ನದೇ ಕೃತ್ಯವೆಂದು ಆರೋಪಿಸಿದ್ದನ್ನು ನಾವಿಲ್ಲಿ ನೆನೆಯಬಹುದು. ನಮ್ಮ ನಾಯಕರು ಕೊಳ್ಳೇಗಾಲ, ಕೇರಳದ ವಾಮಾಚಾರಿಗಳನ್ನು ಭೇಟಿಮಾಡುವ ಸುದ್ದಿಗಳೂ ಆಗಾಗ ವರದಿಯಾಗುತ್ತಲೇ ಇರುತ್ತವೆ. ತೀರ ಇತ್ತೀಚೆಗೆ ಸ್ಪೀಕರ್ ರಮೇಶ್‍ಕುಮಾರ್ ಅವರದು ಎಂದು ಹೇಳಲಾಗುವ, ವ್ಯಕ್ತಿಯೊಬ್ಬನನ್ನು ಪೂಜೆ ಮಾಡುವ ವೀಡಿಯೋವೊಂದು ವೈರಲ್ ಆಗಿತ್ತು. ಜನತೆ ಪ್ರಜ್ಞಾವಂತರೆಂದು ಗುರುತಿಸುವ ನಾಯಕರ ಇಂಥ ನಡೆಗಳಿಂದ ಸಮಾಜದ ಮೇಲೆ ಎಂಥ ವ್ಯತಿರಿಕ್ತ ಪರಿಣಾಮಗಳುಂಟಾಗಬಹುದು? ಕೇಂದ್ರ ಮತ್ತು ರಾಜ್ಯ ನಾಯಕರೇ ಹೀಗಾದರೆ ಗ್ರಾಮಪಂಚಾಯತಿ ಮಟ್ಟದಲ್ಲಿ ಇದರ ಪರಿಣಾಮ ಎಷ್ಟಿದ್ದೀತು? </p>
			<div class="inlay float-md-right maxw-600">
				<h3>ಯಾರು, ಏನು ಹೇಳುತ್ತಾರೆ?</h3>
				<p>ನಮ್ಮ ಸಂವಿಧಾನದ ಸೆಕ್ಷೆನ್ 51ಎ(ಎಚ್) ಪ್ರಕಾರ ಪ್ರತಿಯೊಬ್ಬ ವ್ಯಕ್ತಿಯೂ, ‘ವೈಜ್ಞಾನಿಕ ಮನೋಭಾವ, ಮಾನವೀಯತೆ ಮತ್ತು ಪ್ರಶ್ನಿಸುವ ಚೈತನ್ಯ, ಸನ್ನಡತೆ ಹೊಂದಿರುವುದು’ ಕಡ್ಡಾಯ. ಆದ್ದರಿಂದ ಅವೈಜ್ಞಾನಿಕ ಆಚರಣೆಗಳು, ಮೂಢನಂಬಿಕೆಗಳನ್ನು ವರ್ಜಿಸಿ, ಅವುಗಳನ್ನು ಪ್ರಶ್ನಿಸುವ ಮೂಲಕ ಸತ್ಯಾನ್ವೇಷಣೆ ಮಾಡುವುದು ಸಚಿವರ ಆದ್ಯ ಕರ್ತವ್ಯ.</p>
				<p><strong>-ಮೋಹನ್ ಕಾತರಕಿ,</strong> ಸುಪ್ರೀಂ ಕೋರ್ಟಿನ ನ್ಯಾಯವಾದಿ, ನವದೆಹಲಿ. </p>
				<p>ಮೌಢ್ಯಾಚರಣೆಗಳನ್ನು ಮಾಡಬಾರದೆಂಬುದು ಸಾರ್ವಜನಿಕರ ಅಭಿಪ್ರಾಯ. ಇಂತಹ ವಿಚಾರಗಳಲ್ಲಿ ಅಧಿಕಾರದಲ್ಲಿದ್ದವರು ಮುತುವರ್ಜಿ ವಹಿಸಬೇಕು. ಈ ನಿಟ್ಟಿನಲ್ಲಿ ಜಾಗೃತಿ ಮೂಡಿಸಬೇಕಿದೆ....</p>
				<p><strong>-ಬಸವರಾಜ ಹೊರಟ್ಟಿ,</strong> ವಿಧಾನ ಪರಿಷತ್ತಿನ ಹಂಗಾಮಿ ಸಭಾಪತಿ, ಹುಬ್ಬಳ್ಳಿ.</p>
				<p>ಜನಪ್ರತಿನಿಧಿಗಳು ಪ್ರಜ್ಞಾವಂತ ನಡೆ-ನುಡಿಗೆ ಆದ್ಯತೆ ಕೊಡಬೇಕು. ದಾರ್ಶನಿಕರಂತೆ ವೈಚಾರಿಕತೆಯನ್ನು ಪ್ರದರ್ಶಿಸುವ ಹೊಣೆಗಾರಿಕೆ ಅವರದಾಗಿರುತ್ತದೆ. ಈ ವಿಚಾರದಲ್ಲಿ ಎಲ್ಲರೂ ಪ್ರಬುದ್ಧತೆಯನ್ನು ಮೆರೆಯಲೆಂಬುದು ನಮ್ಮ ಆಶಯವಾಗಿದೆ....</p>
				<p><strong>-ಶ್ರೀ ಶಿವಮೂರ್ತಿ ಮುರುಘಾ ಶರಣರು,</strong> ಚಿತ್ರದುರ್ಗ. </p>
				<p>ಅಧಿಕಾರದಲ್ಲಿದ್ದವರು ಸರಕಾರಿ ಕಚೇರಿಗಳಲ್ಲಿ ಮೌಢ್ಯಾಚರಣೆಗಳನ್ನು ಮಾಡುವುದು ತಪ್ಪು; ಸಂವಿಧಾನಾತ್ಮಕವಾಗಿ ನಡೆದುಕೊಳ್ಳಬೇಕು. ಆದರೆ ಈಗಿನ ವ್ಯವಸ್ಥೆಯಲ್ಲಿ ಶೇ. 80ರಷ್ಟು ಜನ ಮೌಢ್ಯಾಚರಣೆ ಮಾಡುವವರಿದ್ದಾರೆ. ವಿರೋಧಿsಸುವವರ ಶಕ್ತಿ ಸಾಲದಾಗಿದೆ. ಕಾನೂನಿಂದ ಇದನ್ನು ತಡೆಯಲಾಗದು. ಯುವಪೀಳಿಗೆ ಜಾಗೃತಿ ವಹಿಸಿದರೆ ಒಳಿತಾದೀತು.</p>
				<p><strong>-ಸತೀಶ ಜಾರಕಿಹೊಳಿ,</strong> ಮಾಜಿ ಸಚಿವರು, ಗೋಕಾಕ. </p>
				<p>ಮೌಢ್ಯಾಚರಣೆ ಅಂದರೆ ಯಾವುದು ಎಂಬುದು ಮೊದಲು ತೀರ್ಮಾನ ಆಗಬೇಕು. ಮೌಢ್ಯಾಚರಣೆ ಮತ್ತು ನಂಬಿಕೆ ಎರಡೂ ಬೇರೆ. ನಂಬಿಕೆ ವ್ಯಕ್ತಿಗಳಿಂದ ವ್ಯಕ್ತಿಗಳಿಗೆ ಭಿನ್ನವಾಗುತ್ತವೆ. ಪ್ರತಿಯೊಬ್ಬರಿಗೂ ನಂಬಿಕೆಗಳಿರಬೇಕು. ಆದರೆ ಅವು ಅತಿರೇಕಕ್ಕೆ ಹೋಗಬಾರದು ಮತ್ತು ಬೇರೆಯವರಿಗೆ ಹಾನಿ ಮಾಡದಂತಿರಬೇಕು. ಇದಕ್ಕೆ ಅಧಿಕಾರಸ್ಥರೂ ಹೊರತಲ್ಲ.</p>
				<p><strong>-ಸಿ.ಟಿ.ರವಿ, ಶಾಸಕರು,</strong> ಚಿಕ್ಕಮಗಳೂರು. </p>
				<p>ಸರಕಾರಿ ಕಚೇರಿಗಳಲ್ಲಿ ಪೂಜೆ-ಪುನಸ್ಕಾರ, ಹೋಮ-ಹವನ ಮಾಡುವುದು ತಪ್ಪು. ಸರಕಾರಿ ಕಚೇರಿಗಳು ಸಾರ್ವಜನಿಕ ಸ್ಥಳಗಳು. ನಮ್ಮದು ಜ್ಯಾತ್ಯಾತೀತ ರಾಷ್ಟ್ರ. ಹಾಗಾಗಿ ಸಾರ್ವಜನಿಕ ಸ್ಥಳಗಳಲ್ಲಿ ಒಂದು ವರ್ಗದ ಆಚರಣೆಗಳನ್ನು ನಡೆಸಿ ಎಲ್ಲರ ಮೇಲೆ ಹೇರುವುದು ಸರಿಯಲ್ಲ. ದೇಶಕ್ಕೆ ಸಂಬಂಧಿಸಿದ ಜಾತ್ಯಾತೀತ ಚಟುವಟಿಕೆಗಳನ್ನು ಮಾತ್ರ ಇಲ್ಲಿ ನಡೆಸಬೇಕು. ವೈಜ್ಞಾನಿಕ ಮತ್ತು ವೈಚಾರಿಕ ಶಿಕ್ಷಣವೇ ಇದಕ್ಕೆ ಪರಿಹಾರ.</p>
				<p><strong>-ನರೇಂದ್ರ ನಾಯಕ,</strong> ವಿಚಾರವಾದಿ, ಮಂಗಳೂರು. </p>
				<p>ಮೌಢ್ಯ ನಿಷೇಧ ಕಾಯ್ದೆಯನ್ನು ಚರ್ಚೆ ಮಾಡುವ ಸ್ಥಳವಾದ ವಿಧಾನಸೌಧದಲ್ಲಿಯೇ ರಾಜಕಾರಣಿಗಳು ಹೋಮಹವನಗಳನ್ನು ಮಾಡುತ್ತಿದ್ದಾರೆ. ಹೀಗಾಗಿ ರಾಜಕಾರಣಿಗಳು, ಅಧಿಕಾರಿಗಳು ಅಧಿಕೃತ ಮೌಢ್ಯ ಪ್ರಚಾರಕರು.</p>
				<p><strong>-ಶ್ರೀಶೈಲ ಆಲದಹಳ್ಳಿ,</strong> ಸಂಡೂರು. </p>
				<p>ಸರಿಯಾಗಿ ವಿಶ್ಲೇಷಣೆ ಮಾಡಿ ನೋಡಿದರೆ ಧಾರ್ಮಿಕ ಮೂಢನಂಬಿಕೆ ಎಂಬದು ‘ಊಳಿಗಮಾನ್ಯ’ ಪದ್ಧತಿಯ ಸಾಧನ.</p>
				<p><strong>-ಪಂಪಾಪತಿ ಶಿರೂರು,</strong> ಬೆಂಗಳೂರು.</p>
				<p>ಅತೀ ಹೆಚ್ಚು ಅಂಧವಿಶ್ವಾಸ ಇರುವುದೇ ರಾಜಕಾರಣಿಗಳಲ್ಲಿ. ವಿಧಾನಸೌಧದಲ್ಲಿಯೂ ಹೋಮಹವನಗಳು ನಡೆಯುತ್ತಿವೆ. ವಾಮಮಾರ್ಗದಿಂದ ಅಧಿಕಾರದ ಚುಕ್ಕಾಣಿ ಹಿಡಿಯಬೇಕೆಂಬ ದುರಾಸೆ ಇವರಿಗೆ. </p>
				<p><strong>-ಹೇಮಲತಾ ಮೂರ್ತಿ,</strong> ಬೆಂಗಳೂರು.</p>
				<p>ಹಿಂದೂಗಳ ಸಾಂಪ್ರದಾಯಕ ಆಚರಣೆಗಳನ್ನು ಮಾತ್ರ ಏಕೆ ನಂಬಿಕೆ/ ಮೂಢನಂಬಿಕೆಗಳ ಚರ್ಚೆಗೆ ಒಳಪಡಿಸುತ್ತೀರಿ? ಪ್ರಶ್ನಿಸಿದರೆ ಎಲ್ಲ ಸಮುದಾಯಗಳ, ಎಲ್ಲಾ ಆಚರಣೆಗಳನ್ನೂ ಪ್ರಶ್ನಿಸೋಣ.</p>
				<p><strong>-ವೀರೇಶ ಬ್ಯಾಲಾಳ,</strong> ಹೊಸಪೇಟೆ.</p>
			</div>
			<p>ಇಂದು ಹೋಮ ಹವನಕ್ಕೂ ರಾಜಕೀಯ ಮಂದಿಗೂ ಭೇದಿಸಲಾಗದ ನಂಟು ಎಂಬಂತಾಗಿದೆ. ಡಿ.ಸಿ.ಎಂ. ಗಾದಿಗೇರಿದ ಪರಮೇಶ್ವರ್ ಅವರು ವಿಧಾನಸೌಧದ ಮೂರನೇ ಮಹಡಿಯ 327, 328ನೇ ಕೊಠಡಿಗಳಲ್ಲಿ ತಮ್ಮ ಪತ್ನಿ ಕನ್ನಿಕಾ ಅವರ ನೇತೃತ್ವದಲ್ಲಿ ಹೋಮ ಹವನ ನಡೆಸುತ್ತಿದ್ದರೆ ಇದಕ್ಕೆ ಅಡ್ಡಿಯಾಗದಂತೆ ಪೋಲಿಸ್ ಪಡೆ ಭದ್ರತೆಯೊದಗಿಸಿತ್ತು. ಹಿಂದೆಯೂ ಅವರು ತನ್ನನ್ನು ತಾನು ಅಂಬೇಡ್ಕರ್‍ವಾದಿ ಎಂದು ಕರೆದುಕೊಳ್ಳುತ್ತಲೇ ಹದಿನೈದು ಮಂದಿ ಪುರೋಹಿತರನ್ನು ಕರೆಸಿ ಪಾದಪೂಜೆ ಮಾಡಿ ‘ಅಂಬೇಡ್ಕರ್ ಅವರನ್ನು ಅಪಮಾನಿಸಿದ ನವಬ್ರಾಹ್ಮಣ’ ಎಂಬ ಟೀಕೆಗೆ ಗುರಿಯಾಗಿದ್ದರು. ಮೊನ್ನೆ ಮುಖ್ಯಮಂತ್ರಿ ಎಚ್ಡಿಕೆ ಬಜೆಟ್ ಮಂಡಿಸುತ್ತಿದ್ದರೆ ಡಿ.ಕೆ.ಶಿವಕುಮಾರ್ ದೊಡ್ಡ ಮಂಕರಿಯಲ್ಲಿ ತುಪ್ಪ, ರೇಷ್ಮೆವಸ್ತ್ರ, ದವಸ ಧಾನ್ಯಗಳನ್ನು ಹೊತ್ತು ತಂದು ಹೋಮಕುಂಡಕ್ಕೆ ಸುರಿಯುವ ದೃಶ್ಯಗಳನ್ನು ಕನ್ನಡ ನಾಡು ಪಿಳಿಪಿಳಿ ನೋಡುತ್ತಿತ್ತು. ಈ ಆಚರಣೆಗಳ ಬೇರುಗಳ ಜಾಡನ್ನು ಹಿಡಿದುಹೋದರೆ ಆಳಕ್ಕೆ ನಿಮ್ಮನ್ನು ಸೆಳೆದೊಯ್ಯುತ್ತವೆ. ಲೋಹಿಯಾವಾದಿಗಳೂ, ಜಾತ್ಯಾತೀತ ನಿಲುವಿಗೆ ಹೆಸರಾದವರೂ ಆದ ಮಾಜಿ ಮುಖ್ಯಮಂತ್ರಿ ಜೆ.ಎಚ್.ಪಟೇಲರು ಮಾಲೆ ಹಾಕಿ ಶಬರಿ ಮಲೈಗೆ ಹೋದುದೂ, 1997ರಲ್ಲಿ ಜಿಲ್ಲೆಯ ಮಾನ್ಯತೆ ಪಡೆದ ಚಾಮರಾಜನಗರಕ್ಕೆ ಭೇಟಿಮಾಡಿದರೆ ಅಧಿಕಾರ ಕಳೆದುಕೊಳ್ಳಬೇಕಾಗುತ್ತದೆಂಬ ನಂಬಿಕೆಯಿಂದ ಮಲೆಮಾದೇಶ್ವರ ಬೆಟ್ಟದಲ್ಲಿ ಅದರ ಉದ್ಘಾಟನಾ ಸಮಾರಂಭ ಏರ್ಪಡಿಸಿದ್ದನ್ನೂ ನೋಡಿದ್ದೇವೆ.</p>
			<p>ಕೆಂಗಲ್ ಹನುಮಂತಯ್ಯನವರೇ ಪುರೋಹಿತಶಾಹಿಯ ಕಬಂಧ ಬಾಹುಗಳಲ್ಲಿ ಸಿಕ್ಕಿ ಅಪಖ್ಯಾತಿ ಮುಡಿದ ಉದಾಹರಣೆಯೂ ನಮ್ಮೆದುರಿದೆ. ಇತಿಹಾಸದ ಪುಟಗಳನ್ನು ಮುಗುಚುತ್ತಾ ಹೋದಂತೆ ಭಾರತದ ಮೊದಲ ರಾಷ್ಟ್ರಪತಿ ಡಾ.ಬಾಬು ರಾಜೇಂದ್ರ ಪ್ರಸಾದರು ಸರಕಾರಿ ವೆಚ್ಚದಲ್ಲಿ ಇನ್ನೂರು ಜನ ಬ್ರಾಹ್ಮಣರನ್ನು ಪಾದಪೂಜೆ ಮಾಡಿ ಪಾರ್ಲಿಮೆಂಟಲ್ಲಿ ಲೋಹಿಯಾ ಅವರಿಂದಲೇ ಛೀಮಾರಿ ಹಾಕಿಸಿಕೊಂಡ ಘಟನೆ ತೆರೆದುಕೊಳ್ಳುತ್ತದೆ. ಹೀಗೆ ಪುರೋಹಿತಶಾಹಿಯು ಬಿತ್ತಿದ ಮೌಢ್ಯವೆಂಬ ವಿಷಬಳ್ಳಿಯ ಬೇರುಗಳು ಅದೆಷ್ಟು ಆಳ ಆಗಲಕ್ಕೆ ಚಾಚಿಕೊಂಡಿವೆ ಎಂದರೆ ಇವನ್ನು ಕಿತ್ತೊಗೆಯುವುದು ಅಷ್ಟು ಸುಲಭವಿಲ್ಲೆಂಬುದು ಮನವರಿಕೆಯಾಗುತ್ತದೆ.</p>
			<figure class="float-md-left maxw-300"><img class="img-fluid" src="<?=PUBLIC_URL?>images/201808/0018a.jpg" /></figure>
			<p>ರಾಜಕಾರಣಿಗಳು ಸರಕಾರದ ವೆಚ್ಚದಲ್ಲಿ ಮಠಗಳನ್ನು, ದೇವಸ್ಥಾನಗಳನ್ನು ಸುತ್ತುವುದು ಸ್ವಾಮೀಜಿಗಳ ಕಾಲಿಗೆ ಬೀಳುವುದು, ಪಾದಪೂಜೆ ನೆರವೇರಿಸುವುದು ಇಂದು ನಿನ್ನೆಯ ಮಾತಲ್ಲ. ಹಾಗೆ ಹೋಗುವಾಗ ಮೀನು ಮಾಂಸ ಸೇವಿಸಿರಬಾರದು ಎಂಬ ಹುಯಿಲೆಬ್ಬಿಸುವುದು ಒಂದಾದರೆ ದೇವಸ್ಥಾನಗಳಿಗೆ ದಂಡಿಯಾಗಿ ಸರಕಾರದ ಬೊಕ್ಕಸದ ಹಣ ಸುರಿಯುವುದು ಇನ್ನೊಂದು. ಕೆಲವರಂತೂ ಬಿ.ಫಾರ್ಮ್ ಅನ್ನೂ ದೇವಸ್ಥಾನಗಳಲ್ಲಿಟ್ಟು ಪೂಜೆ ಮಾಡುತ್ತಾರೆ. ಇಷ್ಟೇ ಆಗಿದ್ದರೆ ಸುಮ್ಮನಿರಬಹುದಿತ್ತೋ ಏನೋ, ಆದರೆ ಇತ್ತೀಚೆಗೆ ಹೀಗೆ ಪುರಿ ದೇವಸ್ಥಾನಕ್ಕೆ ಭೇಟಿಕೊಟ್ಟ ದೇಶದ ಪ್ರಥಮ ಪ್ರಜೆ ರಾಷ್ಟ್ರಪತಿ ಕೋವಿಂದ್ ದಂಪತಿಗಳನ್ನು ದಲಿತರೆಂಬ ಕಾರಣಕ್ಕೆ ತಳ್ಳಾಡಿದ ಘಟನೆ ಪ್ರಜ್ಞಾವಂತರ ಮನಕಲಕಿತು. ಇದರ ಬೆನ್ನಲ್ಲೇ ಇಂದಿರಾಗಾಂಧಿಯವರು ಪಾರ್ಸಿ ಜನಾಂಗದವರನ್ನು ಮದುವೆಯಾಗಿದ್ದರೆಂಬ ಕಾರಣಕ್ಕೆ ಅವರನ್ನೂ ತಡೆಯಲಾಗಿತ್ತು ಎಂಬ ಘಟನೆ ನೆನಪಾಗಿ ‘ಇದು ಇರುವುದೇ ಹೀಗೆ’ ಎಂದು ಒಪ್ಪಿಕೊಂಡುಬಿಟ್ಟಂತೆ ಕೋವಿಂದರ ಘಟನೆ ಜನಮಾನಸದಿಂದ ಮರೆತೂ ಹೋಯಿತು! ದೇವಸ್ಥಾನಗಳು ಜಾತಿ ವ್ಯವಸ್ಥೆಯನ್ನೂ ಅಸ್ಪೃಶ್ಯತೆಯನ್ನೂ ಪೋಷಿಸುವ ತಾಣಗಳು ಎಂದು ತಿಳಿದಮೇಲೂ ವಿಮಾನ, ಹೆಲಿಕಾಫ್ಟರುಗಳಲ್ಲಿ ದುಬಾರಿ ವೆಚ್ಚದಲ್ಲಿ ಏಕೆ ಭೇಟಿಮಾಡಬೇಕು? ತಮ್ಮ ಅಧಿಕಾರವನ್ನು ಬಳಸಿ ಅಂಥವರ ಮೇಲೆ ಸೂಕ್ತ ಕ್ರಮವೇಕೆ ಜರುಗಿಸುವುದಿಲ್ಲ? ಎನ್ನುವುದು ಜನತೆಯ ಪ್ರಶ್ನೆಯಾದರೆ ಸರಕಾರದ ವೆಚ್ಚದಲ್ಲಿ ಮಠಮಂದಿರ ಸುತ್ತುವುದು ತಮ್ಮ ಹಕ್ಕೆಂಬಂತೆ ನಾಯಕರು ವರ್ತಿಸುತ್ತಾರೆ. ಅಲ್ಲದೆ ಚುನಾವಣೆಗಳಲ್ಲಿ ಮಠಮಂದಿರಗಳು ವಹಿಸಿದ ಪಾತ್ರದ ಋಣ ಸಂದಾಯವೂ ಪುರೋಹಿತರ ಓಲೈಕೆಯೂ ಉದ್ದೇಶವಾಗುವುದಿದೆ. ಕೋವಿಂದರ ದೇವಸ್ಥಾನ ಪ್ರವೇಶದ ಘಟನೆಯನ್ನು ಚರ್ಚಿಸುವಾಗ ಹಿಂದೊಮ್ಮೆ ಮಾಜಿ ಪ್ರಧಾನಮಂತ್ರಿ ದೇವೇಗೌಡರು ಹರದನಹಳ್ಳಿ ದೇವಸ್ಥಾನದಲ್ಲಿ ದಲಿತ, ಶೂದ್ರರ ದೇವಸ್ಥಾನ ನಿಷೇಧವನ್ನು ಸಮರ್ಥಿಸಿ ಮಾತಾಡಿದ್ದು ನೆನಪಿಗೆ ಬರುತ್ತದೆ. ಜಾತಿ ವ್ಯವಸ್ಥೆಯ ವಿಷವರ್ತುಲದಲ್ಲಿ ಸಿಲುಕಿದ ರಾಜಕೀಯ ನಾಯಕನು ಬಲಿಕೊಡುವವನೂ ಅವನೇ, ಬಲಿಪಶುವೂ ಅವನೇ ಎಂಬಂತಿದೆ.</p>
			<p>ಹಾಗೆ ನೋಡಿದರೆ ಇಂಥ ವಿಚಾರದಲ್ಲಿ ಮಾಜಿ ಮುಖ್ಯಮಂತ್ರಿ ಸಿದ್ದರಾಮಯ್ಯನವರು ತುಸು ಭಿನ್ನವಾಗಿ ನಿಲ್ಲುತ್ತಾರೆ. ಆದರೂ ಕಾಗೆ ಕಾರಿನ ಮೇಲೆ ಕೂತಿತೆಂಬ ಕಾರಣಕ್ಕೆ ಕಾರನ್ನೇ ಬದಲಿಸಿದ್ದು, ತಮ್ಮ ಅಧಿಕಾರಾವಧಿಯಲ್ಲಿ ತಮ್ಮದೇ ಸಂಪುಟದ ಸಚಿವರು ಮೌಢ್ಯ ಕಂದಾಚಾರಗಳನ್ನು ನಡೆಸುವಾಗ ಅದಕ್ಕೆ ಕಡಿವಾಣ ಹಾಕಲಾಗದೇ ಹೋದುದು, ದಸರಾದ ಚಾಮುಂಡೇಶ್ವರಿಯ ಪೂಜೆ ಸಲ್ಲಿಸಿದ್ದು ಅವರ ವ್ಯಕ್ತಿತ್ವಕ್ಕೆ ತಕ್ಕುದಾಗಿರಲಿಲ್ಲವೆಂಬ ಟೀಕೆಯನ್ನು ಅವರು ಎದುರಿಸಬೇಕಾಯಿತು. ಹೀಗೆ ಕಂದಾಚಾರದ ಪ್ರತ್ಯಕ್ಷ ಅಥವಾ ಪರೋಕ್ಷ ಪೋಷಣೆಗೆ ಕಾರಣವಾದುದನ್ನು ಅಲ್ಲಗಳೆಯಲಾಗದು.</p>
			<p>ರಾಜಕೀಯ ಭವಿಷ್ಯ ತಿಳಿಯಲು ಸ್ವಾಮಿಗಳನ್ನು ಎಡತಾಕುವುದೂ ಅನೇಕ ರಾಜಕಾರಣಿಗಳ ದಿನಚರಿಯ ಭಾಗವೇ ಆಗಿಹೋದಂತಿದೆ. ಕೋಡಿಮಠದ ಸ್ವಾಮಿಗಳು, ಚಂದ್ರಶೇಖರ ಸ್ವಾಮಿಗಳೆಲ್ಲ ಹೀಗೆಯೇ ಜಗತ್ಪ್ರಸಿದ್ಧರಾದವರು. ಹೀಗೆ ರಾಷ್ಟ್ರ, ರಾಜ್ಯಮಟ್ಟದಿಂದ ಹಿಡಿದು ಗ್ರಾಮಗಳ ತನಕ ರಾಜಕಾರಣಿಗೆಗಳ ಕೃಪೆಗೆ ಪಾತ್ರರಾಗಿ ಬೇಕಾದಷ್ಟು ಪುಡಿ ಸ್ವಾಮಿಗಳೂ ವಾಮಾಚಾರಿಗಳೂ ಹಣ, ಹೆಸರು ಮಾಡಿಕೊಂಡಿದ್ದಾರೆ.</p>
			<p>ಜಾತ್ಯಾತೀತ ರಾಷ್ಟ್ರವೊಂದರಲ್ಲಿ ಒಬ್ಬ ಚುನಾಯಿತ ಪ್ರತಿನಿಧಿಯು ಜಾತ್ಯಾತೀತನಾಗಿ ಕಾಣಿಸಿಕೊಳ್ಳದೆ ಮುಂಗೈತುಂಬ ದಾರಗಳು, ಹಣೆಯಲ್ಲಿ ದೊಡ್ಡ ದೊಡ್ಡ ತಿಲಕಗಳು, ಒಂದು ಧರ್ಮಕ್ಕೆ ಸೇರಿದವರೆಂದು ತೋರಿಸಿಕೊಳ್ಳುವ ವೇಷಭೂಷಣ ಧರಿಸುವುದು ಎಷ್ಟರ ಮಟ್ಟಿಗೆ ಸರಿಯೆಂಬುದನ್ನು ವಿವೇಚಿಸಿನೋಡಬೇಕಾಗುತ್ತದೆ. ಜವಾಬ್ದಾರಿಯುತ ಸ್ಥಾನಗಳಲ್ಲಿದ್ದವರಿಗೆ ಸಾರ್ವಜನಿಕ ವೇದಿಕೆಗಳಲ್ಲೇ ಸ್ವಾಮಿಗಳ ಕಾಲಿಗೆ ಎರಗುವುದು ತಪ್ಪೆಂದು ತಿಳಿದಿರಬೇಕಾಗುತ್ತದೆ. ಪೂಜೆ, ಪುನಸ್ಕಾರ, ಯಾವುದೇ ಧಾರ್ಮಿಕ ಆಚರಣೆಗಳನ್ನು ಮಾಡುವುದು ತಮ್ಮ ಹಕ್ಕಾಗಿರಬಹುದು. ಆದರೆ ಅವು ಖಾಸಗಿಯಾಗಿ ನಡೆಸಿಕೊಳ್ಳಬೇಕಷ್ಟೇ. ಅಪ್ಪಿತಪ್ಪಿ ಮಾಧ್ಯಮಗಳ ಮೂಲಕವೋ ಹೇಗೋ ಅವು ಸಾರ್ವಜನಿಕಗೊಂಡಾಗ ಜನರು ಏನೆಂದುಕೊಳ್ಳಬಹುದು ಎಂಬ ಪರಿಜ್ಞಾನ ಇರಬೇಕಾಗುತ್ತದೆ. ಎಷ್ಟೋ ಸಲ ಖಾಸಗಿ ಮತ್ತು ಕ್ಷುಲ್ಲಕ ಘಟನೆಗಳನ್ನ ದೊಡ್ಡದು ಮಾಡುವಲ್ಲಿ ಇವರ ಹೋಮ ಹವನಗಳನ್ನು ವೈಭವೀಕರಿಸುವಲ್ಲಿ ಮಾಧ್ಯಮಗಳ ಪಾತ್ರವೂ ದೊಡ್ಡದಿದೆ.</p>
			<p>ಹೀಗೆ ರಾಜಕಾರಣಿಗಳು ಇಂತಹ ಮೌಢ್ಯ ಕಂದಾಚಾರಗಳನ್ನು ಯಾವ ವೈಜ್ಞಾನಿಕ ದೃಷ್ಟಿಕೋನದಿಂದ ಮಾಡುತ್ತಿದ್ದಾರೆ? ಹೀಗೆ ಸರಕಾದ ಹಣವನ್ನು ತಮ್ಮ ಇಚ್ಛೆಯಂತೆ ಬಳಸಲು ಹಕ್ಕಿದೆಯೇ? ಇದು ಸರಕಾರದ ಬೊಕ್ಕಸದ ಹಣವೆಂದಾಗ ಜನರು ಪ್ರಶ್ನಿಸುವುದು ಅಗತ್ಯವಾಗುತ್ತದೆ. ಪುರೋಹಿತಶಾಹಿಯ ಬಾಹುಬಂಧನದಲ್ಲಿ ಮೈಮರೆತ ಮುಖಂಡರು ಜಾತ್ಯಾತೀತ ನಿಲುವನ್ನು ಎತ್ತಿಹಿಡಿದು ಅಸ್ಪೃಶ್ಯತೆ, ಅಸಮಾನತೆಗಳನ್ನು ಅಳಿಸಿಹಾಕುವ ಸಂವಿಧಾನದ ಆಶಯಗಳಿಗೆ ಯಾವ ರೀತಿಯಲ್ಲಿ ನ್ಯಾಯ ಒದಗಿಸಬಲ್ಲರು?</p>
			<p>2017ರ ಕೊನೆಯಲ್ಲಿ ಮೌಢ್ಯ ಪ್ರತಿಬಂಧಕ ವಿಧೇಯಕವೊಂದನ್ನು ಅಂಗೀಕರಿಸಲಾಯಿತು. ಆದರೆ ಈ ಕಾಯ್ದೆಯ ಜಾರಿಯಿಂದ ಹರಿಕಥೆ, ಕೀರ್ತನೆ, ಸಾಮಾನ್ಯ ಪೂಜೆಗಳು, ಜೋತಿಷ್ಯಶಾಸ್ತ್ರ, ವಾಸ್ತುಶಾಸ್ತ್ರಗಳಿಗೆ ಯಾವುದೇ ತೊಂದರೆಯಿಲ್ಲ. ಸಾಮಾನ್ಯರ ನಂಬಿಕೆಗಳಿಗೆ ಮೂಢನಂಬಿಕೆಗಳನ್ನು ನಿಷೇಧದಲ್ಲಿ ತರಲಾಗಿಲ್ಲ. ಬೆತ್ತಲೆ ಸೇವೆಗೆ ಸಂಪೂರ್ಣ ನಿಷೇಧವಿದೆ. ಮಡೆಸ್ನಾನದಲ್ಲಿ ದೇವರ ಹೆಸರಿನಲ್ಲಿ ಯಾವುದೇ ಹಿಂಸೆಗೆ ಅವಕಾಶವಿಲ್ಲವೆಂದು ಹೇಳಲಾಗಿದೆ. ಮೌಢ್ಯ ಪ್ರತಿಬಂಧಕ ಕಾಯ್ದೆಯೆಂಬುದು ಹಲ್ಲುಕಿತ್ತ ಹಾವಲ್ಲದೆ ಬೇರೇನಲ್ಲ. ಈ ವಿಧೇಯಕವು ಕಾಯ್ದೆಯಾಗಿ ಜಾರಿಯಾಗಿ ನಮ್ಮ ರಾಜಕೀಯ ಮುಖಂಡರ ಮೌಢ್ಯಾಚರಣೆಯನ್ನು ಪ್ರತಿಬಂಧಿಸುವುದು ಬಹಳ ದೂರದ ಮಾತೇ ಸರಿ.</p>
		</div>
		<?php require_once(PHY_FLAT_URL . 'article-lists/samakalina.php'); ?>
	</div>
</div>

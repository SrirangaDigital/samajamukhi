<div class="container-fluid">
	<div class="row align-items-top justify-content-center">
		<div class="col-md-8 article">
			<p class="date english">2<sup>nd</sup>आश्वयुजमासः अक्टोबर्  ೨೦೧೮</p>
			<h1 class="title">विद्या राजसु पूजिता, न तु धनम्</h1>
			<h2 class="author">वारिजा अडिगा</h2>
			<p>जगति अद्यापि हिन्दूराष्ट्रत्वेन ख्यातः देशः नेपालदेशः एकः एव । केभ्यचित् वर्षेभ्यः प्राक्, तन्नाम यावत् सः राजतान्त्रिक-देशत्वेन परिगण्यते स्म तावत्, पशुपतिदेवस्थानं राज्ञः मन्दिरमिति परिगण्यते स्म । तस्य दैनिकव्यवस्थानिर्वहणस्य उत्तरदायित्वं मन्दिरस्य प्रधानार्चकस्य एव भवति स्म । मन्दिरस्य न्यायप्रणाल्यः, रक्षाव्यवस्था इत्यादयः राजाधीनाः एव आसन् । राज्यस्य मन्त्रालयानाम् अन्येषां प्राशासनिक-संस्थानां वा कोऽपि अधिकारः मन्दिरविषये न भवति स्म । पशुपतिनाथः राज्ञः कुलदेवः । मन्दिरे या प्रथा आसीत् तस्याः सञ्चालनाय बाह्यं किमपि साहाय्यं न अपेक्ष्यते स्म । </p>
			<p>मम पिता श्री रावलपद्मनाभशास्त्री अडिगः त्रिंशत् वर्षाणि तस्य पशुपतिनाथस्य मुख्यार्चकः बभूव । (इदानीं सः दिवंगतः ।) मुख्यार्चकत्वप्राप्तितः पूर्वं वर्षदशकं यावत् सः मुख्यार्चकात् देवस्थानाचारस्य अध्ययनं चकार । सः आसीत् ऋग्वेदपण्डितः । पशुपतिमन्दिरसञ्चालनाय अन्यां दीक्षाम् अपि सः तत्र प्राप्नोत् । पूजार्चनायाः ऋते मन्दिरसञ्चालनज्ञानाय अपि अनेकानि कार्याणि भवन्ति । वस्तुतः मम पित्रा चतुर्विंशतिः वर्षाणि पशुपतिमन्दिरप्राङ्गणे एव यापितानि । तेन या विद्या सम्पादिता, कार्यसञ्चालनकौशलं च यत् आसादितं तत्कारणतः तं प्रति जनानाम् अभिमानः श्रद्धाभावः च महान् आसीत् । </p>
			<figure class="float-md-right maxw-300"><img class="img-fluid" src="../../images/0008a.jpg" /></figure>
			<p>परिवर्तिनि संसारे यथारीतिपरम्परं कार्यसञ्चालनं सर्वदा कठिनम् एव इति को वा न जानाति ? नास्तिकानाम् अनेक-प्रकारकाणाम् राजनैतिकाक्रमणानां प्रभावः परोक्षतया प्रत्यक्षतया च भवति स्म पौनःपुन्येन । मन्दिरस्य सञ्चालनं पूजार्चनादिकम् इत्यादिकेषु क्रियाकलापेषु यदि कापि समस्या भवेत् तर्हि प्रधानार्चकः मम पिता राजनिवासं गत्वा राजानं निवेद्य तस्य समाधानं प्राप्नोति स्म । एतदर्थं समुचिता व्यवस्था आसीत् राजभवने । प्रतिमासं मम पिता देवप्रसादं दातुम्, अन्यान् विषयान् निवेदयितुं वा राजालयं गच्छति स्म । साधारणतया राज्ञः प्रत्यक्षदर्शनस्य आवश्यकता न भवति स्म । किन्तु कदाचित् अधिकारस्य विवादाः राजनैतिकविवादाः वा यदि स्युः तर्हि तेषां निवारणाय राज्ञः निर्णयः एव यदा अपरिहार्यः तदा तेन राजा एव दृश्यते स्म । राज्ञः ‘रक्तपत्रा’-भिधं निर्णयपत्रं पशुपतिमन्दिरसञ्चालनस्य शासनपत्ररूपेण प्रयुज्यते स्म । राज्ञः निर्णयः सर्वमान्यः भवति स्म । </p>
			<p>पितुः राजभवनं प्रति गमनावसरे अस्माकं गृहे पर्व एव भवति स्म । वयं बालाः राजनिवासात् (सिंहदरबार) तस्य प्रत्यागमनमेव उत्साहेन प्रतीक्षमाणाः भवामः स्म । राज्ञा किम् उक्तं, पितुः मेलनं कथम् आसीत् इत्यादीनाम् अनुभवानां विवरणस्य श्रवणम् अस्माकं कृते उत्सवः एव आसीत् । </p>
			<p>यदा मम पिता प्रधानार्चकः अभवत् तदा श्री महेन्द्रवीरविक्रमशाहदेवः नेपालदेशस्य नरेशः आसीत् । सः अत्यन्तं धार्मिकः । मम पितरि तस्य श्रद्धाप्रेमादयः अधिकाः आसन् । अतः नियमपूर्वकं राजालयगमनाय कोऽपि क्लेशः न आसीत् ।</p>
			<p>अथ एकदा पिता अस्मान् अकथयत् - ‘‘जानीथ किं, राजा महेन्द्रः अद्य साधारणवेषेण मन्दिरम् आगतवान् आसीत् । जनैः तस्य अभिज्ञानं न प्राप्तम् एव । परन्तु अहं तु झटिति तम् अभिज्ञातवान्’’ इति । जनानां मनांसि अभिप्रायान् च ज्ञातुं राजा साधारणवेशं धृत्वा आगच्छति इति मम पिता जानाति स्म । अतः सः किमपि अनुक्त्वा प्रसादं ददाति स्म । राजा समन्दहासं प्रसादं स्वीकृत्य गच्छति स्म । </p>
			<p>वयं बाल्यावस्थायां चन्दामामानामिकां मासिकपत्रिकां पठामः स्म । तत्र विक्रमादित्यस्य कथा तु अतिप्रिया आसीत् अस्माकम् । पित्रा श्रावितायाः घटनायाः श्रवणात् अस्माकं मनसि भावः भवति स्म यत् अयं राजा विक्रमादित्यः एव इति । भारतीयाः वयं नेपालदेशे सुरक्षिताः आस्म । यदि किमपि भवेत् तर्हि अस्मान् रक्षितुं राजा अस्ति एव इति द्रढीयान् विश्वासः आसीत् अस्माकं मनसि ।</p>
			<figure class="float-md-right maxw-300"><img class="img-fluid" src="../../images/0010a.jpg" /></figure>
			<figure class="float-md-right maxw-300"><img class="img-fluid" src="../../images/0010b.jpg" /></figure>
			<p>केभ्यचित् वर्षेभ्यः अनन्तरं महाराजस्य निधनं जातम् । तस्य पुत्रः वीरेन्द्रविक्रमशाहदेवः नेपालस्य राजा बभूव । कृतपाश्चात्त्यविद्याभ्यासः सः राजा कथं पशुपतिं प्रति आस्थां स्थापयेत् इति पिता चिन्तग्रस्तः आसीत् । किन्तु देवस्थानविषये तस्य आस्थां दृष्ट्वा मम पिता अचिरात् एव गतचिन्तः जातः । </p>
			<p>मम पिता राज्ञः संस्कारस्य विषये एकदा अस्मान् अकथयत् - ‘‘यद्यपि विदेशस्य विद्याभ्यासं समाप्य आगतं, तथापि राजा मां दृष़्ट्वा ससम्मानम् उत्थाय कुशल-क्षेमादिविषयं पर्यपृच्छत् । भारतीयं वेदविद्वासं प्रति राज्ञः आदरः तदीयां संस्कारयुक्ततां दर्शयति’’ इति । वैदेशिकः प्रभावः तस्य उपरि न अभवत् यत् तत् ज्ञात्वा गर्वम् अन्वभवत् मम पिता । गृहे ज्येष्ठानां विषये कथं व्यवहरणीयम् इत्यत्र राजपरिवारस्य व्यवहारः उत्तमम् उदाहरणम् इति वदन् सः सदा अनेकान् वृत्तान्तान् श्रावयति स्म । </p>
			<p>किन्तु भारतदेशस्य राजनीतिनेतृषु बहुषु एतादृशः संस्कारः न भवति इत्यस्य अनेकानि उदाहरणानि उपलभ्यन्ते ।  भारतीयदूतावासीयाय कार्यक्रमाय मम पिता निमन्त्रणं प्राप्नोति स्म सर्वदा । मम पिता तत्र गत्वा यथोचितं भाषणं कृत्वा मुख्याथितये देवप्रसादं ददाति   स्म । एषा प्रथा अन्ाुवर्तते स्म आ बहोः कालात् । एकदा तत्कालीनराष्ट्रपतेः वि.वि.गिरेः आगमनं निमित्तीकृत्य कश्चन कार्यक्रमः आयोजितः आसीत् तत्र । मम पिता तत्र गत्वा भाषणं कृत्वा राष्ट्रपतिना मिलितवान् । </p>
			<p>उपरि चित्रद्वयम् अस्ति । हिन्दुधर्मस्य प्रतिनिधिं प्रति कस्य कीदृशः व्यवहारः इति विषयम् एते चित्रे स्वयमेव कथयतः । पश्यत ।</p>
			<p>एतस्मात् ज्ञायते यत् भारतीयेषु राजनीतिनेतृषु कीदृशः संस्कारः भवति इति । सर्वेषु चित्रेषु राज्ञि उत्थाय स्थिते, भारतस्य राष्ट्रपतिः तु उपविश्य प्रसादं स्व्यकरोत् यत् तत् तस्य सामान्यभावनां दर्शयति । पशुपतिदेवालयस्य प्रधानार्चकः नेपाले भारतदेशस्य धार्मिकप्रतिनिधिः भवति । तस्य विषये किमपि सम्माननम् अप्रदर्शयन् मान्यः राष्ट्रपतिः स्वस्य अज्ञानं प्रादर्शयत् । [एतदत्र स्मारयितुम् इष्यते यत् मान्यस्य राष्ट्रपतेः विषये अगौरवप्रदर्शनम् अस्य लेखस्य उद्देशः न इति । मान्यस्य राष्ट्रपतेः स्थानविषये व्यक्तित्वविषये च अस्माकं सुमहत् गौरवम् अस्ति एव ।] </p>
			<p>‘यस्यास्ति वित्तं स नरः कुलीनः ......... सर्वे गुणाः काञ्चनमाश्रयन्ति’ इति वदति नीतिशतकम् । नायकान् दृष्ट्वा तदन्ाुगुणमेव आचरन्ति जनाः । विद्यां धर्मं वा प्रति यदि नायकस्य मनसि आदरः न भवेत् तर्हि जनेषु सः कथं भवेत् ? हिन्दूसंस्कारं प्रति जुगुप्सा राष्ट्रस्य मौलिकपतनस्य कारणं भवितुम् अर्हति । यदि इतिहासं पश्येम तर्हि अवगम्यते यत् यत्र यत्र हिन्दूधर्मस्य लोपः जातः तत्र सर्वत्र अशान्तिः वर्धमाना आसीत् इति । एकस्मिन् कालखण्डे काश्मीरं विद्यायाः अभिमानस्थानम् आसीत् । इदानीं तत् स्थानं क्लेशबहुलं सञ्जातम् अस्ति । अस्माकं सनातनधर्मः अस्ति शान्तिप्रियः । तस्मिन् लोपे जाते, शान्तिः कथं तिष्ठेत् ? ज्ञानस्य सम्मानः यदा स्यात् तदा सर्वे जनाः सहजतया तत् प्रति आकृष्टाः भवेयुः । यदा धनवन्तः जनानाम् आदर्शप्रतीकानि भवेयुः तदा धनस्य कृते जनाः संस्कारं त्यजन्ति इति अस्य वृत्तान्तस्य सूक्ष्मतया अवलोकनात् ज्ञायते ।</p>
		</div>
		<?php require_once(PHY_FLAT_URL . 'article-lists/'); ?>
	</div>
</div>

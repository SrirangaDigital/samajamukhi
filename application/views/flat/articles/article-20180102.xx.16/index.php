<div class="container-fluid">
	<div class="row align-items-top justify-content-center kannada">
		<div class="col-md-8 article">
			<p class="date english">2<sup>nd</sup> January 2018</p>
			<h1 class="title">ವೆನ್ ಬ್ರೆತ್ ಬಿಕಮ್ಸ್ ಏರ್</h1>
			<h2 class="author">&#x2014;ಮಂಜುನಾಥ ಡಿ.ಎಸ್.</h2>
			<p class="description">ಸ್ವತಃ ವೈದ್ಯರೇ ರೋಗಿಯಾಗಿ ಮರಣ ಎದುರಿಸಬೇಕಾದ ವಿಚಿತ್ರ ಸಂದರ್ಭ.</p>
			<p>ನಾನು ಇತ್ತೀಚೆಗೆ ಓದಿದ ಕೃತಿಗಳಲ್ಲಿ ಹೃದಯತಟ್ಟಿ ಚಿಂತನೆಗೆ ಹಚ್ಚಿದ್ದು, ಭಾರತೀಯ ಮೂಲದವರಾಗಿ ಅಮೆರಿಕದಲ್ಲಿ ನೆಲೆ ಕಂಡುಕೊಂಡ ಡಾ.ಪಾಲ್ ಕಲಾನಿಧಿಯವರ (ಆಂಗ್ಲ ಭಾಷೆಯ) ಆತ್ಮಕಥೆ ‘ವೆನ್ ಬ್ರೆತ್ ಬಿಕಮ್ಸ್ ಏರ್’. ಇದರಲ್ಲಿ ಬಿಂಬಿತವಾಗಿರುವ ಲೇಖಕರ ಜೀವನದ ತಿರುವು ‘ತಾನೊಂದು ಬಗೆದರೆ ದೈವವೊಂದು ಬಗೆಯುತ್ತದೆ’ ಎಂಬ ನಾಣ್ಣುಡಿಗೆ ಪುರಾವೆಯಂತಿದೆ. ‘ಮಾನವ ಜೀವನವನ್ನು ಯಾವುದು ಅರ್ಥಪೂರ್ಣವಾಗಿಸುತ್ತದೆ?’ ಎಂಬ ಪ್ರಶ್ನೆಗೆ ಉತ್ತರ ಕಂಡುಕೊಳ್ಳುವ ಉತ್ಕಟ ಅಪೇಕ್ಷೆ ಇವರದು. ಸಾವಿನ ಸಂಕೀರ್ಣತೆಯನ್ನು ಆಳವಾಗಿ ಅರ್ಥಮಾಡಿಕೊಳ್ಳುವ ಧ್ಯೇಯದಿಂದ ಕಲಾನಿಧಿಯವರು ಸ್ಟ್ಯಾನ್‌ಫೆ಼ೂೕರ್ಡ್‍ನಲ್ಲಿ ಆಂಗ್ಲ ಸಾಹಿತ್ಯ ಮತ್ತು ಕೇಂಬ್ರಿಜ್‍ನಲ್ಲಿ ವೈದ್ಯಕೀಯ ಚರಿತ್ರೆ ಕಲಿಯಲು ಹಲವಾರು ವರ್ಷಗಳನ್ನು ವ್ಯಯಿಸಿದರೂ ಸಾವಿನ ಸ್ವರೂಪವನ್ನು ಅರಿತುಕೊಳ್ಳಲಾಗದ ಕೊರತೆ ಅವರನ್ನು ಕಾಡುತ್ತದೆ. ‘ಮರಣದ ಮುಖಾಮುಖಿಯಾದಾಗಲೇ ಅದರ ಸಂಕೀರ್ಣತೆಯನ್ನು ಅರ್ಥಮಾಡಿಕೊಳ್ಳಲು ಸಾಧ್ಯವಾಗುವುದೇನೋ’ ಎಂಬ ಅವರ ಭಾವನೆಯ ಅಭಿವ್ಯಕ್ತಿ ಅಸಾಧಾರಣ ಎನಿಸುತ್ತದೆ. ತಮ್ಮನ್ನು ಕಾಡುತ್ತಿರುವ ಪ್ರಶ್ನೆಗೆ ಉತ್ತರ ಹುಡುಕಲು ಯಾವ ಮಾರ್ಗ ಸೂಕ್ತ ಎಂಬ ದ್ವಂದ್ವಕ್ಕೆ ಸಿಲುಕುತ್ತಾರೆ. ಕಡೆಗೆ ವೈದ್ಯವಿಜ್ಞಾನದ ಮಾರ್ಗವನ್ನು ಆಯ್ದುಕೊಳ್ಳುತ್ತಾರೆ.</p>
			<p>ತರಬೇತಿಯ ಅವಧಿಯಲ್ಲಿ ಸಹ ಅವರು ಅನೇಕ ದ್ವಂದ್ವಗಳನ್ನು ಎದುರಿಸುತ್ತಾರೆ. ಪ್ರಸೂತಿ ವಿಭಾಗದಲ್ಲಿ ಕಲಿಯುತ್ತಿದ್ದಾಗ, ತಾಯಿಯ ಗರ್ಭದಲ್ಲಿದ್ದ ಅವಳಿ ಮಕ್ಕಳನ್ನು ಅವಧಿಗೆ ಮುನ್ನವೇ ಶಸ್ತ್ರಚಿಕಿತ್ಸೆಯಿಂದ ಹೊರತೆಗೆಯಬೇಕಾದ ಅನಿವಾರ್ಯತೆಗೆ ಸಿಲುಕಿದ್ದು, ಎಷ್ಟೇ ಪ್ರಯತ್ನಿಸಿದರೂ ಅವನ್ನು ಉಳಿಸಿಕೊಳ್ಳುವಲ್ಲಿ ವಿಫಲವಾದದ್ದು, ಮತ್ತು ಇದೇ ಸಮಯದಲ್ಲಿ ಮತ್ತೊಬ್ಬ ಮಹಿಳೆ ಮಗುವೊಂದಕ್ಕೆ ಜನ್ಮ ನೀಡಿದ್ದು, ಇವೆಲ್ಲವನ್ನೂ ಲೇಖಕರು ಸನಿಹದಿಂದ ಕಾಣುತ್ತಾರೆ; ಸಂವೇದನಾಶೀಲರಾಗಿ ಅನುಭವಿಸುತ್ತಾರೆ. ‘ನಾನು ಸಾಕ್ಷಿಯಾದ ಮೊದಲ ಜನನವೇ ಮೊದಲ ಮರಣ ಸಹ’ ಎಂದು ತಮ್ಮ ಮಾನಸಿಕ ವೇದನೆಯನ್ನು ತೋಡಿಕೊಂಡು ಓದುಗರ ಕಣ್ಣುಗಳನ್ನು ಒದ್ದೆಯಾಗಿಸುತ್ತಾರೆ.</p>
			<p>ವೃತ್ತಿಯ ಒತ್ತಡದಲ್ಲಿ ಕೆಲವೊಮ್ಮೆ ರೋಗಿಗಳು ಮತ್ತು ಅವರ ಸಂಬಂಧಿಗಳ ಮನಸ್ಥಿತಿಯನ್ನು ಅರಿತುಕೊಂಡು ಅವರನ್ನು ಸಂತೈಸಲು ಸಾಧ್ಯವಾಗದ ಅನಿವಾರ್ಯತೆ ಉಂಟಾಗುವುದು ಸಹಜ. ‘ವೈದ್ಯ&#x2014;ರೋಗಿಯ ನಡುವೆ ಪ್ರಮುಖವಾಗಿರಬೇಕಾದ ಮಾನವೀಯ ಸಂಬಂಧಗಳನ್ನು ಹಿನ್ನೆಲೆಗೆ ತಳ್ಳುತ್ತಿರುವೆನೆ?’ ಎಂಬ ಶಂಕೆ ಮೂಡಿದಾಗ ಆತ್ಮವಿಮರ್ಶೆ ಮಾಡಿಕೊಳ್ಳುತ್ತಾರೆ; ಮುಂದೆ ಹೀಗಾಗದಿರುವಂತೆ ಸಂಕಲ್ಪಿಸುವ ಮೂಲಕ ತಮ್ಮ ಕಳಕಳಿಯನ್ನು ವ್ಯಕ್ತಪಡಿಸುತ್ತಾರೆ. ‘ರೋಗಿಗಳನ್ನು ಉಳಿಸುವುದಲ್ಲ, ಸಾವನ್ನು ಸರಿಯಾಗಿ ಅರ್ಥಮಾಡಿಕೊಳ್ಳುವಂತೆ ರೋಗಿಗಳಿಗೆ ಮತ್ತು ಅವರ ಸಂಬಂಧಿಗಳಿಗೆ ಮಾರ್ಗದರ್ಶನ ನೀಡುವುದು’ ತಮ್ಮ ಮಹೋನ್ನತ ಆದರ್ಶವೆಂದು ಸ್ಪಷ್ಟೀಕರಿಸುತ್ತಾರೆ.</p>
			<p>ನೈತಿಕ, ಭಾವನಾತ್ಮಕ, ಮಾನಸಿಕ, ಮತ್ತು ಶಾರೀರಿಕ ಉತ್ಕೃಷ್ಟತೆಯನ್ನು ಅಪೇಕ್ಷಿಸುವ ನರಶಸ್ತ್ರಚಿಕಿತ್ಸಕ ವೃತ್ತಿಯಲ್ಲಿ ಸುಮಾರು ಹತ್ತು ವರ್ಷ ಶ್ರಮಿಸಿದ್ದ, ಮೂವತ್ತಾರರ ಪ್ರಾಯದ ಕಲಾನಿಧಿಯವರು ತಮ್ಮ ಉಜ್ವಲ ಭವಿಷ್ಯದ ಕನಸು ಕಾಣುವ ಹಂತ ತಲುಪುತ್ತಾರೆ. ಆದರೆ ವಿಧಿಯಾಟವೇ ಬೇರೆಯಾಗಿರುತ್ತದೆ. ಅವರಿಗೆ ನಾಲ್ಕನೆಯ ಹಂತದ ಶ್ವಾಸಕೋಶ ಕ್ಯಾನ್ಸರ್ ಇರುವುದು ಪತ್ತೆಯಾಗುತ್ತದೆ. ವೃತ್ತಿ ಜೀವನದಲ್ಲಿ ಚಿರಪರಿಚಿತವಾಗಿದ್ದ ಮರಣ ಈಗ ವೈಯಕ್ತಿಕವಾಗಿ ಭೇಟಿ ನೀಡಲು ಹವಣಿಸುತ್ತಿರುವುದು ಖಚಿತವಾಗುತ್ತದೆ. ತಮ್ಮ ಜೀವನದ ಒಂದು ಅಧ್ಯಾಯ, ಪ್ರಾಯಶಃ ಇಡೀ ಪುಸ್ತಕ, ಅಂತ್ಯಗೊಳ್ಳುತ್ತಿದೆ ಎಂದೆನಿಸುತ್ತದೆ ಅವರಿಗೆ. ಜೀವನಶೈಲಿಯ ಮಾರ್ಪಾಟಿಗೆ ಮಾರ್ಗದರ್ಶನ ನೀಡುತ್ತಿದ್ದ ಅವರೇ ಸ್ವತಃ ಗೊಂದಲಕ್ಕೀಡಾಗುತ್ತಾರೆ. ತಮ್ಮ ರೋಗಿಗಳು ಎದುರಿಸುತ್ತಿದ್ದ ಅಸ್ತಿತ್ವದ ಬಿಕ್ಕಟ್ಟನ್ನು ಈಗ ತಾವೇ ಎದುರಿಸಬೇಕಾದ ಪರಿಸ್ಥಿತಿಯಲ್ಲಿ, ‘ವೈದ್ಯ ಹಾಗೂ ರೋಗಿ ಎರಡೂ ಆಗಿ ಸಾವನ್ನು ದಿಟ್ಟಿಸತೊಡಗಿದೆ’ ಎಂದು ತಮ್ಮ ಬದಲಾದ ಮನಸ್ಥಿತಿಯನ್ನು ತೋಡಿಕೊಳ್ಳುತ್ತಾರೆ. ಪ್ರತಿ ರೋಗಿಯೂ ಸಾಧಾರಣವಾಗಿ ಕೇಳಿಕೊಳ್ಳುವ ‘ನಾನೇ ಏಕೆ?’ ಎಂಬ ಪ್ರಶ್ನೆ ಇವರಿಗೂ ಎದುರಾಗುತ್ತದೆ. ‘ನಾನೇಕಾಗಬಾರದು?’ ಎಂಬ ಪ್ರಶ್ನೆಯ ಮೂಲಕ ಉತ್ತರ ಕಂಡುಕೊಳ್ಳುತ್ತಾರೆ.</p>
			<p>ಈ ಆಘಾತದಿಂದ ಪುನಃ ಅರಂಭವಾದ ದ್ವಂದ್ವ ಅಂತ್ಯದ ತನಕ ಅವರನ್ನು ಕಾಡುತ್ತದೆಯಾದರೂ ಅವರು ಧೃತಿಗೆಡುವುದಿಲ್ಲ; ಸಾವಿಗೆ ಅಂಜುವುದಿಲ್ಲ. ಉಳಿದ ಅಲ್ಪ ಜೀವಿತಾವಧಿಯಲ್ಲಿ ಏನು ಮಾಡಲು ಸಾಧ್ಯವೆಂದು ಆಲೋಚಿಸುತ್ತಾರೆ. ಪರಿಣತಿ ಪಡೆದ ಶಸ್ತ್ರಚಿಕಿತ್ಸಕ ವೃತ್ತಿಯನ್ನು ಮುಂದುವರಿಸಿಕೊಂಡು ಹೋಗುವುದು ಸಾಧ್ಯವೆ? ಇಲ್ಲವಾದಲ್ಲಿ ಬರವಣಿಗೆ ಕೈಗೆತ್ತಿಕೊಳ್ಳಲೆ? ಎಂಬ ಸಂದಿಗ್ಧಕ್ಕೆ ಸಿಲುಕುತ್ತಾರೆ. ‘ಎಷ್ಟು ಕಾಲ ಬದುಕಬಲ್ಲೆನೆಂದು ಖಚಿತವಾಗಿ ತಿಳಿದಿದ್ದರೆ ನಿರ್ಧಾರ ಕೈಗೊಳ್ಳುವುದು ಸುಲಭವಾಗುತ್ತಿತ್ತು. ಎರಡು ವರ್ಷ ಕಾಲಾವಕಾಶವಿದ್ದರೆ ಬರೆಯುವೆ. ಹತ್ತು ವರ್ಷವಿದ್ದರೆ ಶಸ್ತ್ರಚಿಕಿತ್ಸೆ ಮತ್ತು ವಿಜ್ಞಾನ ಆಯ್ದುಕೊಳ್ಳುವೆ. ಆದರೆ ವೈದ್ಯರು ನಿಖರವಾಗಿ ಹೇಳಲಾರರು,’ ಹೀಗೆ ಮುಂದಿನ ಮಾರ್ಗದ ಸ್ಪಷ್ಟತೆಯಿಲ್ಲದೆ ಅಸಹಾಯಕರಾಗುತ್ತಾರೆ.</p>
			<p>ಅಲ್ಲೋಲ ಕಲ್ಲೋಲವಾದ ಕೌಟುಂಬಿಕ ಜೀವನದಲ್ಲಿ ಒಂಟಿಯಾಗುವ ಮಡದಿಯ ಮಡಿಲು ತುಂಬಲು ಪ್ರಯತ್ನಿಸಬೇಕೆ? ಈ ಪ್ರಯತ್ನದಲ್ಲಿ ಯಶಸ್ಸು ಸಿಗುವುದೆ? ಸಾಧಕ ಬಾಧಕಗಳೇನು? ಇತ್ಯಾದಿ ಪ್ರಶ್ನೆಗಳು ಇದಿರಾಗುತ್ತವೆ. ಜೀವನವನ್ನು ಮುಂದುವರಿಸುವುದೇ ಸೂಕ್ತವೆಂಬ ನಿರ್ಧಾರಕ್ಕೆ ಬರುತ್ತಾರೆ. ಮಡದಿಯನ್ನು ಒಂಟಿಯಾಗಿ ಬಿಟ್ಟುಹೋಗಲು ಮನಸ್ಸಾಗದೆ, ಆಕೆಗೆ ಜೊತೆಯಿರಲೆಂದು ಮಗುವನ್ನು ಪಡೆಯಲು ನಿರ್ಧರಿಸುತ್ತಾರೆ.</p>
			<p>ತನ್ನ ಬದುಕನ್ನು ವೈದ್ಯನಿಂದ ರೋಗಿಗೆ ಮಾರ್ಪಡಿಸಲು ಅಗತ್ಯವಾದ ಚಟುವಟಿಕೆಗಳಲ್ಲಿ ಕುಟುಂಬದ ಸದಸ್ಯರು ತ್ವರಿತವಾಗಿ ಕಾರ್ಯೋನ್ಮುಖರಾಗಿದ್ದನ್ನು ಗಮನಿಸುತ್ತಾರೆ. ‘ಜೀವನದ ಅಂತ್ಯಕ್ಕೆ ಅತ್ಯಂತ ಹತ್ತಿರವಾಗುತ್ತಿರುವುದು ಏನನ್ನೂ ಬದಲಿಸಲಿಲ್ಲ ಮತ್ತು ಎಲ್ಲವನ್ನು ಬದಲಿಸಿತು ಎಂಬುದನ್ನು ಅರಿತುಕೊಳ್ಳಲಾರಂಭಿಸಿದೆ’ ಎನ್ನುವ ಅವರ ವೈರುಧ್ಯ ದೃಷ್ಟಿಕೋನಗಳು ಗಮನಾರ್ಹ. ತಮ್ಮ ಭಾವನೆಗಳ ಸಮರ್ಪಕ ಅಭಿವ್ಯಕ್ತಿಗೆ ಭಾಷೆಯನ್ನು ಕ್ಲಿಪ್ತವಾಗಿ ಬಳಸಿಕೊಂಡಿರುವ ಪರಿ ಅನನ್ಯ. ವೈದ್ಯಶಾಸ್ತ್ರದ ಕ್ಲಿಷ್ಟ ಪರಿಭಾಷೆಯನ್ನೂ ಸುಲಭವೆನ್ನುವಂತೆ ಬರೆದಿರುವ ಧಾಟಿ ಅಭಿನಂದನೀಯ. </p>
			<p>2015ರ ಮಾರ್ಚ್ ತಿಂಗಳಿನಲ್ಲಿ ಪಾಲ್ ಕಲಾನಿಧಿ ವಿಧಿವಶರಾದುದರಿಂದ ಅವರು ಕಂಡ ಸತ್ಯಗಳ ಚಿತ್ರಣ ಹಸ್ತಪ್ರತಿಯಲ್ಲಿ ಅಪೂರ್ಣವಾಗಿಯೇ ಉಳಿದುಕೊಳ್ಳುತ್ತದೆ. ಅವರ ಪತ್ನಿ ಲೂಸಿ ಬರೆದ ಹಿನ್ನುಡಿಯೊಡನೆ 2016ರಲ್ಲಿ ಪ್ರಕಟವಾದ ಈ ಪುಸ್ತಕ ಕಲಾನಿಧಿಯವರ ಕೊನೆಯಾಸೆಯನ್ನು ಪೂರೈಸಿದೆ; ಅಮೂಲ್ಯ ಉಡುಗೊರೆಯಾಗಿ ಓದುಗರ ಕೈಸೇರಿದೆ. ಪೇಪರ್ ಬ್ಯಾಕ್ ಪ್ರತಿಗೆ ರೂ.755 ಮುಖಬೆಲೆ ಹೊಂದಿರುವ 230 ಪುಟಗಳ ಈ ಕೃತಿ ಆನ್‍ಲೈನ್‍ನಲ್ಲಿ ಸಾಧಾರಣವಾಗಿ ರಿಯಾಯಿತಿ ದರದಲ್ಲಿ ದೊರೆಯುತ್ತದೆ.</p>
		</div>
		<?php require_once(PHY_FLAT_URL . 'article-lists/others.php'); ?>
	</div>
</div>

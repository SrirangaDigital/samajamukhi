<div class="container-fluid">
	<div class="row align-items-top justify-content-center kannada">
		<div class="col-md-8 article">
			<p class="date english">2<sup>nd</sup> ಜನವ ೨೦೧೮</p>
			<h1 class="title">ನೆಟ್ ನ್ಯೂಟ್ರಲಿಟಿ ಹಾಗಂದರೇನು?</h1>
			<h2 class="author">ಶ್ರೀಹರ್ಷ ಸಾಲಿಮಠ</h2>
			<p class="description">ಇದು ರಾಜಕೀಯ, ಸಾಹಿತ್ಯ ಮತ್ತು ಶಿಕ್ಷಣವಲಯಕ್ಕೂ ವಿಸ್ತರಿಸುವ ಸಾಧ್ಯತೆಗಳನ್ನು ಅಲ್ಲಗಳೆಯುವಂತಿಲ್ಲ. ಅಲ್ಲಿಗೆ ಪ್ರಜಾಪ್ರಭುತ್ವ ವ್ಯವಸ್ಥೆಯ ಆಶಯ ಸಿಥಿಲಗೊಳ್ಳುತ್ತದೆ; ಅಂತರ್ಜಾಲದ ಬಲಾಢ್ಯ ಕಂಪನಿಗಳ ಸರ್ವಾಧಿಕಾರ ಸ್ಥಾಪನೆಯಾಗುತ್ತದೆ.</p>
			<figure class="float-md-left maxw-600"><img class="img-fluid" src="<?=PUBLIC_URL?>images/201801/0070a.jpg" /></figure>
			<p>ನೆಟ್ ನ್ಯೂಟ್ರಲಿಟಿಯ ಬಗ್ಗೆ ಮೊದಲ ಬಾರಿಗೆ ಜಗತ್ತಿನ ಗಮನ ಸೆಳೆದದ್ದು ಕೊಲಂಬಿಯಾ ವಿವಿಯ ಮೀಡಿಯಾ ಕಾನೂನು ತಜ್ಞ ಟಿಮ್ ವೂ. ಇಂಟರ್‍ನೆಟ್ ಶೈಶಾವಾವಸ್ಥೆಯಲ್ಲಿದ್ದು ಜಗತ್ತು ಅದರೆಡೆಗೆ ಬೆರಗುಗಣ್ಣಿನಿಂದ ನೋಡುವಾಗ ಇದು ಬಂಡವಾಳಶಾಹಿಗಳಿಗೆ ಕೊಡಮಾಡುವ ಅಪಾರವಾದ ಶಕ್ತಿಯನ್ನು ಮನಗಂಡು ಇಂಥದೊಂದು ಥಿಯರಿಯನ್ನು ಮುಂದಿಟ್ಟಿದ್ದ. ಇಂಟರ್‍ನೆಟ್ ಅನ್ನು ಬಳಸುವಾಗ ಬಳಸುವವರಿಗೆ ಯಾವುದೇ ರೀತಿಯ ಅಡೆತಡೆಗಳು ಇರಬಾರದು, ನದಿಯಿಂದ ನೀರನ್ನು ಎತ್ತಿಕೊಳ್ಳುವಷ್ಟೇ ಸಹಜವಾಗಿ ಇಂಟರ್‍ನೆಟ್‍ನಲ್ಲಿ ಇರುವ ಎಲ್ಲಾ ಮಾಹಿತಿಗಳು ಜನರಿಗೆ ದೊರಕಬೇಕು, ದೊಣ್ಣೆನಾಯಕನ ಮರ್ಜಿಗಾಗಿ ಕಾಯುತ್ತಾ ಕೂರಬಾರದು; ಹಾಗಾಗದಿದ್ದರೆ ಮಾಹಿತಿವಸಾಹತಿಗೆ ದಾರಿ ಮಾಡಿಕೊಟ್ಟಂತಾಗುತ್ತದೆ ಎಂಬುದು ಇದರ ಹಿಂದಿನ ಯೋಚನೆಯಾಗಿತ್ತು. ಮಾಹಿತಿಯೇ ಸರ್ವಸ್ವವಾಗಿರುವ ಈ ಕಾಲದಲ್ಲಿ ಸಾಮಾನ್ಯ ಜನರೂ ಈ ಮೂಲಕ ನವ ವಸಾಹತಿನ ಆಡಳಿತಕ್ಕೆ ಒಳಬಪಡುತ್ತಾರೆ ಎಂಬ ಆತಂಕ ಮೂಡಿತ್ತು.</p>
			<p>ಇದರ ಮೊದಲ ಉದಾಹರಣೆ ಕಂಡುಬಂದದ್ದು ಮೆಡಿಸನ್ ರಿವರ್ ಕಮ್ಯುನಿಕೇಶನ್ ಸಂಸ್ಥೆಯು ತನ್ನ ಸ್ಪರ್ಧಿಗಳ ವೆಬ್‍ಸೈಟ್ ಅನ್ನು ತಮ್ಮಿಂದ ಸೇವೆ ಪಡೆಯುತ್ತಿರುವವರಿಗೆ ಬ್ಲಾಕ್ ಮಾಡಿ ಕೋರ್ಟಿನಿಂದ ಛೀಮಾರಿ ಹಾಕಿಸಿಕೊಂಡು 15000 ಡಾಲರುಗಳನ್ನು ದಂಡವಾಗಿ ಕಟ್ಟಿತ್ತು. ಅತಿ ದೊಡ್ಡ ಟೆಲಿಕಮ್ಯೂನಿಕೇಶನ್ ಕಂಪನಿಯಾಗಿದ್ದ ಎಟಿ ಅಂಡರ ಟಿ ಕಂಪನಿಯು ತಮ್ಮಲ್ಲಿ “ವಿಶೇಷ ಪ್ಯಾಕೇಜ್” ತೆಗೆದುಕೊಂಡವರಿಗೆ ಮಾತ್ರ ಕೆಲ ವೆಬ್‍ಸೈಟ್ ನೋಡಲು ಅವಕಾಶ ಕೊಟ್ಟಿತ್ತು. ಇವೆಲ್ಲಾ ಆಗ ಭಾರೀ ಪ್ರತಿರೋಧ ಮತ್ತು ಚರ್ಚೆಗೆ ಅವಕಾಶ ಮಾಡಿಕೊಟ್ಟಿದ್ದವು.</p>
			<h3>ಡಿಜಿಟಲ್ ಇಂಡಿಯಾ</h3>
			<p>ಇತ್ತೀಚೆಗೆ ಇಂಡಿಯಾದಲ್ಲಿ ಇದು ಮತ್ತೆ ಚರ್ಚೆಗೆ ಬಂದದ್ದು ಡಿಜಿಟಲ್ ಇಂಡಿಯಾದ ಸಮಯದಲ್ಲಿ ಮುಕೇಶ್ ಅಂಬಾನಿ ಮತ್ತು ಫೇಸ್‍ಬುಕ್ ಮುಖ್ಯಸ್ಥ ಮಾರ್ಕ್ ಜುಕರ್ ಬರ್ಗ್ ಸರಕಾರದ ಜೊತೆ ಸೇರಿಕೊಂಡು ಬಡವಿದ್ಯಾರ್ಥಿಗಳಿಗೆ ಉಚಿತವಾಗಿ ಇಂಟರ್‍ನೆಟ್ ಕೊಡುತ್ತೇವೆ ಅಂತ ಮುಂದೆ ಬಂದಾಗ! ಇದಕ್ಕಾಗಿ ಇಂಟ್‍ನೆಟ್ ಡಾಟ್ ಆರ್ಗ್ ಎಂಬ ಎಂಬ ವೆಬ್‍ಸೈಟನ್ನು ಹುಟ್ಟು ಹಾಕಲಾಯಿತು. ಈ ವೆಬ್‍ಸೈಟನ್ನು ನೋಡಲು ಹೋದಾಗ “ರಿಲಯನ್ಸ್ ಕಂಪನಿಯ ಕನೆಕ್ಶನ್ ಇರುವವರಿಗೆ ಮಾತ್ರ” ಎಂಬ ಮೆಸೇಜ್ ಎಲ್ಲರಿಗೂ ಕಾಣತೊಡಗಿತು. ಅಂದರೆ ಬೇರೆಲ್ಲ ಇಂಟರ್‍ನೆಟ್ ಸೇವೆಯ ಬಳಕೆದಾರರಿಗೆ ಇದರಲ್ಲಿ ಇರುವ ಎಲ್ಲ ಕಲಿಕೆಯ ಮಾಹಿತಿಯನ್ನು ಮುಚ್ಚಿಹಾಕಲಾಗಿತ್ತು! ಇದರ ಮುಂದಿನ ಅನಾಹುತಗಳನ್ನು ಮನಗಂಡ ಸಾಕಷ್ಟು ಜಾಗೃತ ನೆಟ್ಟಿಗರು ಇದನ್ನು ವಿರೋಧಿಸಿ ಚಳವಳಿ ನಡೆಸಿದರು. ಕಡೆಗೆ ಬಗ್ಗಿದ ಸರಕಾರ ಈ ಅನಾಹುತಕಾರಿ ನಿರ್ಧಾರವನ್ನು ಹಿಂದಕ್ಕೆ ತೆಗೆದುಕೊಂಡಿತು.</p>
			<p>ಇದರ ಜೊತೆಗೆ ರಿಲಯನ್ಸ್ ಕಂಪನಿಯ ಸೇವೆ ತೆಗೆದುಕೊಂಡವರಿಗೆ ಫೇಸ್‍ಬುಕ್ ಅನ್ನು ಉಚಿತವಾಗಿ ನೀಡಲಾಗುವುದು ಎಂಬ ಮತ್ತೊಂದು ಆಫರ್ ಕೂಡ ಇಡಲಾಗಿತ್ತು. ಇದೂ ಸಹ ಭಾರೀ ವಿವಾದಕ್ಕೆ ಕಾರಣವಾಗಿ ಹಿಂದೆಗೆದುಕೊಳ್ಳಬೇಕಾಗಿ ಬಂತು. ಇಂಟರ್‍ನೆಟ್ ಎಂಬುದು ಬಳಕೆದಾರರಿಗೆ ಮುಕ್ತವಾಗಿರದಿದ್ದರೆ ಒಂದು ವರ್ಗದ ಏಕಸ್ವಾಮ್ಯ ಹೆಚ್ಚುತ್ತಾ ಹೋಗುತ್ತದೆ. ಅಂದರೆ ಒಂದು ಕಂಪನಿಯು ತನಗಿಷ್ಟ ಬಂದ ವೆಬ್‍ಸೈಟ್‍ಗಳನ್ನು ಮಾತ್ರ ತೋರಿಸಿ ಉಳಿದ ವೆಬ್‍ಸೈಟುಗಳನ್ನು ಬ್ಲಾಕ್ ಮಾಡುವ ಅವಕಾಶ ಕೊಟ್ಟರೆ ಆ ಕಂಪನಿಯು ಜನರಿಗೆ ತನಗೆ ಬೇಕಾದ ಮಾಹಿತಿಯನ್ನು ಮಾತ್ರ ತೋರಿಸುವ ಅವಕಾಶವನ್ನು ಕೊಟ್ಟಂತಾಗುತ್ತದೆ.</p>
			<p>ಹಣವೇ ಮುಖ್ಯ ನೀತಿಯಾಗಿರುವ ಈ ಸಮಯದಲ್ಲಿ ಕಂಪನಿಗಳು ಯಾವ ಮೂಲಗಳು ಹೆಚ್ಚು ಹಣ ಕೊಡುತ್ತವೋ ಆ ಮೂಲದ ಮಾಹಿತಿಯನ್ನು ಮಾತ್ರ ತೋರಿಸತೊಡಗುತ್ತವೆ. ಅಂದರೆ ಹಣ ಕೊಟ್ಟ ಕಂಪನಿಗಳ ಜಾಹೀರಾತನ್ನು ಮಾತ್ರ ತೋರಿಸುವುದು, ಹಣ ಕೊಟ್ಟ ಸಮಾಚಾರ ಪತ್ರಿಕೆಗಳನ್ನು ಮಾತ್ರ ತೋರಿಸುವುದು, ಹಣ ಕೊಡುವ ರಾಜಕೀಯ ಪಕ್ಷಗಳ ಜಾಹೀರಾತನ್ನು ಮಾತ್ರ ತೋರಿಸುವುದು ಇತ್ಯಾದಿ. ಇದರಿಂದ ಹಣ ಇರುವ ದೈತ್ಯರು ತಮಗೆ ಬೇಕಾದ ರೀತಿಯಲ್ಲಿ ಜನಾಭಿಪ್ರಾಯವನ್ನು ಸುಲಭವಾಗಿ ರೂಪಿಸಬಹುದು. ಇದು ಪ್ರಜಾಪ್ರಭುತ್ವಕ್ಕೆ ದೊಡ್ಡ ಕುತ್ತಾಗಿ ಪರಿಣಮಿಸುವುದು. ಈಗಾಗಲೇ ಒಂದೊಂದು ರಾಜಕೀಯ ಪಕ್ಷಕ್ಕೆ ಬಿಕರಿಯಾಗಿ ಹೋಗಿರುವ ಟಿವಿ ಮತ್ತು ಮುದ್ರಣ ಮಾಧ್ಯಮಗಳ ಜೊತೆಗೆ ಇಂಟರ್‍ನೆಟ್‍ನಲ್ಲಿ ಸಿಗುತ್ತಿರುವ ಎಲ್ಲ ಮಾಹಿತಿಗಳೂ ಪಟ್ಟಭದ್ರ ಮೂಲಗಳಿಂದ ಬಂದರೆ ಆಗಬಹುದಾದ ಅನಾಹುತ ಊಹಿಸಲೂ ಅಸಾಧ್ಯ!</p>
			<p>ಅಲ್ಲದೆ ಹೆಚ್ಚಿನ ಹಣ ಕೊಟ್ಟು ತಮ್ಮದೊಂದೇ ಜಾಹೀರಾತನ್ನು ತೋರಿಸುವಂತೆ ಕಂಪನಿಗಳ ಮನವೊಲಿಸಬಹುದು, ಇದರಿಂದ ಬಂಡವಾಳ ಹಾಕಲಾಗದ ಚಿಕ್ಕಪುಟ್ಟ ಕಂಪನಿಗಳು ಬೀದಿಗೆ ಬರುತ್ತವೆ. ಇದಲ್ಲದೆ ಬೇರೆಬೇರೆ ವೆಬ್‍ಸೈಟನ್ನ ನೋಡಲು ಮತ್ತೆ ಹಣ ಪೀಕುವ ಅವಕಾಶ ಕಂಪನಿಗಳಿಗಿರುತ್ತದೆ. ಅಂದರೆ ವಿಕಿಪಿಡಿಯಾ ನೋಡಲು ಇಷ್ಟು ಹಣ ಕೊಡಿ, ಫೇಸ್‍ಬುಕ್ ನೋಡಲು ಇಷ್ಟು ಹಣ ಕೊಡಿ, ಯೂಟ್ಯೂಬ್ ನೋಡಲು ಹಣ ಕೊಡಿ ಎಂದು ಪ್ರತ್ಯೇಕವಾಗಿ ಹಣ ಪೀಕಬಹುದು. ವೆರಿಜಾನ್ ಎಂಬ ಕಂಪನಿಯು ವಿಮಿಯೋ, ಯೂಟ್ಯೂಬ್ ಗಳಂತಹ ವಿಡಿಯೋ ಸೈಟ್‍ಗಳ ವೇಗವನ್ನು ತಗ್ಗಿಸಿತ್ತು. ಹೆಚ್ಚಿನ ವೇಗದಿಂಧ ವಿಡಿಯೋ ನೋಡಬೇಕೆಂದರೆ ಹೆಚ್ಚು ಹಣದ ಬೇಡಿಕೆಯಿಡುವ ಯೋಜನೆಯನ್ನು ಹೊಂದಿತ್ತೇನೊ. ಜಾಗೃತ ನೆಟ್ಟಿಗರಿಂದಾಗಿ ಈ ಯೋಜನೆ ವಿಫಲವಾಯಿತು.</p>
			<h3>ಹಣದ ಆಟ</h3>
			<p>ಇದನ್ನು ಸರಳವಾಗಿ ಉದಾಹರಣೆಯೊಂದಿಗೆ ಹೇಳಬೇಕೆಂದರೆ ಮಕ್ಕಳೊಡನೆ ಒಂದು ಪಾರ್ಕ್‍ಗೆ ಹೋಗುತ್ತೀರಿ. ಅದಕ್ಕೆ ಪ್ರವೇಶ ಶುಲ್ಕ ನೂರು ರೂಪಾಯಿ ಇರುತ್ತದೆ. ಒಳಗೆ ಹೋಗಿ ಜೋಕಾಲಿ ಆಡಲು ಬಯಸಿದರೆ ವಾಚ್‍ಮನ್ ಬಂದು ಅದಕ್ಕೆ ಪ್ರತ್ಯೇಕ ಇಪ್ಪತ್ತು ರೂಪಾಯಿ ಕೊಡಬೇಕೆಂದು ಕೇಳುತ್ತಾನೆ. ಸರಿ ಹಣ ಕೊಟ್ಟು ಉಯ್ಯಾಲೆ ಆಡತೊಡಗುತ್ತೀರಿ. ಉಯ್ಯಾಲೆ ನಿಧಾನವಾಗಿ ಜೀಕತೊಡಗುತ್ತದೆ. ಜೋರಾಗಿ ಜೀಕಲು ಯತ್ನಿಸಿದರೂ ಸಾಧ್ಯವಾಗುವುದಿಲ್ಲ. ಜೋರಾಗಿ ಜೀಕಲು ಮತ್ತೆ ಬೇರೆಯಾಗಿ ಹತ್ತು ರೂಪಾಯಿ ತೆರಬೇಕೆಂದು ಪಾರ್ಕ್‍ನ ವಾಚ್‍ಮನ್ ಹೇಳುತ್ತಾನೆ. ಆಗ ವಿಚಿತ್ರ ಸುಳಿಗೆ ಸಿಕ್ಕಿಕೊಂಡೆವು ಎನಿಸುವುದಿಲ್ಲವೇ? ಪಾರ್ಕ್ ಒಳಗೆ ಹೋದರೆ ಎಲ್ಲ ಆಟಗಳನ್ನೂ ಆಡಬಹುದು ಎಂದುಕೊಂಡವರಿಗೆ ಇದ್ದಕ್ಕಿದ್ದಂತೆ ಪ್ರತಿ ಹೆಜ್ಜೆಗೂ ಮತ್ತೆಮತ್ತೆ ಹಣ ತೆರುವಂತೆ ಮಾಡುವ ವ್ಯವಸ್ಥೆ ಶೋಷಣೆಗೆ ಎಡೆಮಾಡುತ್ತದೆ.</p>
			<p>ಇದನ್ನೇ ಇಂಟರ್‍ನೆಟ್ ವಿಷಯದಲ್ಲಿ ನೋಡೋಣ. ನಿಮಗೆ ಅತ್ಯಂತ ವಿಶ್ವಾಸಾರ್ಹ ಸುದ್ದಿಯನ್ನು ಕೊಡುವ ಪತ್ರಿಕೆಯನ್ನೋದಲು ಇಷ್ಟ. ಇಂಟರ್‍ನೆಟ್‍ನಲ್ಲಿ ಈಗ ಲಾಗಿನ್ ಆಗಿ ನಿಮ್ಮಿಷ್ಟದ ಪತ್ರಿಕೆಯನ್ನು ಓದುತ್ತಿದ್ದೀರಿ. ಇನ್ನೊಂದು ಆರ್ಥಿಕವಾಗಿ ಬಲಾಢ್ಯವಾದ ಅಂತರರಾಷ್ಟ್ರೀಯ ಪತ್ರಿಕೆಯೊಂದು ನಿಮ್ಮ ಇಂಟರ್‍ನೆಟ್ ಸೇವಾದಾರರಿಗೆ ಹಣ ನೀಡಿ ತಮ್ಮ ಪತ್ರಿಕೆಯನ್ನು ಮಾತ್ರ ತೋರಿಸಬೇಕೆಂದು ಬೇರೆ ಪತ್ರಿಕೆಗಳನ್ನು ತೋರಿಸಬಾರದೆಂದೂ ಅಥವಾ ನಿಧಾನವಾಗಿ ಲೋಡ್ ಆಗುವಂತೆ ಮಾಡಬೇಕೆಂದೂ ಒಪ್ಪಂದ ಮಾಡಿಕೊಳ್ಳುತ್ತವೆ. ಆಗ ನಿಮ್ಮಿಷ್ಟದ ಪತ್ರಿಕೆಯನ್ನು ಓದಲು ನಿಮಗೆ ತೊಂದರೆಯಾಗುತ್ತದೆ. ವೇಗವಾಗಿ ಲೋಡ್ ಆಗುವ ಪತ್ತಿಕೆಯನ್ನೇ ಓದತೊಡಗುತ್ತೀರಿ. ಆಗ ನಿಧಾನವಾಗಿ ಚಿಕ್ಕ ಪತ್ರಿಕೆಗಳ ಓದುಗರ ಸಂಖ್ಯೆ ಕಡಿಮೆಯಾಗಿ ಆ ಪತ್ರಿಕೆಗಳೆಲ್ಲ ಮುಚ್ಚಿಹೋಗುತ್ತವೆ. ಹೀಗೆ ಎಲ್ಲ ರೀತಿಯ ವೆಬ್‍ಸೈಟ್‍ಗಳನ್ನು ಬಲಾಢ್ಯ ಕಂಪನಿಗಳು ನಿಯಂತ್ರಣಕ್ಕೆ ತೆಗೆದುಕೊಳ್ಳಬಹುದು.</p>
			<div class="inlay float-md-right maxw-300">
				<h3>ಪರಿಹಾರವೇನು?</h3>
				<p>“ನೆಟ್ ನ್ಯೂಟ್ರಾಲಿಟಿ” ಎಂದರೆ ಪ್ರತಿಯೊಬ್ಬರಿಗೂ ಪ್ರತೀ ಜಾಲತಾಣವೂ ಉಚಿತವಾಗಿ ದೊರಕಬೇಕು. ಸೇವಾದಾತರು ಕೇವಲ ಇಂಟರ್‍ನೆಟ್‍ಗೆ ಮಾತ್ರ ಹಣ ತೆಗೆದುಕೊಳ್ಳಬೇಕೇ ಹೊರತು ಪ್ರತೀ ಜಾಲತಾಣಕ್ಕಲ್ಲ. ಈ ರೀತಿಯ ನೀತಿಯನ್ನು ಅಮೇರಿಕ ನೆದರ್ಲೆಂಡ್ ನಂತಹ ಅನೇಕ ದೇಶಗಳು ಈಗಾಗಲೇ ಅಳವಡಿಸಿಕೊಂಡಿವೆ. ಎರಡು ವರ್ಷಗಳ ಹಿಂದೆ ಬಂದಿದ್ದ ಅಪಾಯವನ್ನು ಒದ್ದೋಡಿಸಲಾಗಿದೆ. ಹಾಗಂತ ಸುಮ್ಮನೆ ಕೂರುವಂತಿಲ್ಲ. ಮತ್ತೆ ಈ ಅಪಾಯ ಎದುರಾಗಬಹುದು. ಯಾವಾಗಲೂ ಜಾಗೃತರಾಗಿರುವುದು ಅತ್ಯಂತ ಅವಶ್ಯಕ. ಇಂಟರ್‍ನೆಟ್ ಎಂಬುದು ಜಾಗತಿಕ ವಿದ್ಯಮಾನವಾದುದರಿಂದ ವಿಶ್ವದೆಲ್ಲೆಡೆ ಏಕರೀತಿಯ ಕಾನೂನು ಅನ್ವಯಿಸುವಂತೆ ಮಾಡಬೇಕಾಗುತ್ತದೆ ಹಾಗೂ ಇದಕ್ಕಾಗಿ ಅಪಾರ ಶ್ರಮ ತಾಳ್ಮೆ ಕೈಜೋಡಿಕೆಗಳು ಬೇಕಾಗುತ್ತವೆ. ದಿನದಿನಕ್ಕೂ ಹೊಸ ತಂತ್ರಜ್ಞಾನಗಳು ಬಂದಂತೆ ಇದು ಜಟಿಲವಾಗುತ್ತಾ ಹೋಗುತ್ತದೆ. ಅಲ್ಲಿಯವರೆಗೆ ನಮ್ಮ ರಕ್ಷಣೆ ನಾವೇ ಮಾಡಿಕೊಳ್ಳಬೇಕು.</p>
			</div>
			<p>ಟಿ.ವಿ. ಮಾಧ್ಯಮದಂತೆಯೆ ಇಂಟರ್‍ನೆಟ್ ಮಾಧ್ಯಮ ಕೂಡ ಜಾಹೀರಾತಿನೊಂದಿಗೆ ನಡೆಯುತ್ತದೆ. ಸದ್ಯ ಜಾಹೀರಾತಿನ ಮೂಲಕ ಸೈಬರ್ ಜಗತ್ತಿನಲ್ಲಿ ತನ್ನ ಅನಭಿಷಿಕ್ತ ಒಡೆತನವನ್ನು ಸ್ಥಾಪಿಸಿಕೊಂಡಿರುವುದು ಗೂಗಲ್ ಸಂಸ್ಥೆ. ಫೇಸ್‍ಬುಕ್ ಕೂಡ ಜಾಹೀರಾತಿನಿಂದ ನಡೆಯುವ ಸಂಸ್ಥೆ. ಫೇಸ್‍ಬುಕ್ ಪಾಲಿಗೆ ತನ್ನ ಪ್ರತಿಯೊಬ್ಬ ಬಳಕೆದಾರನೂ ಕೂಡ ಒಬ್ಬ ಹಣ ತಂದುಕೊಡುವ ಗ್ರಾಹಕ! ಗೂಗಲ್ ದೈತ್ಯನ ಮುಂದೆ ಫೇಸ್‍ಬುಕ್ ಇನ್ನೂ ತಲೆ ಮಾಂಸ ಆರಿರದ ಕೂಸು! ಗೂಗಲ್‍ನ ಆದಾಯ ಫೇಸ್‍ಬುಕ್ ಗಿಂತ ಹತ್ತಾರು ಪಟ್ಟು ಹೆಚ್ಚು. ಗೂಗಲ್‍ನ ಮುಂದೆ ತಲೆ ಎತ್ತಿ ನಿಲ್ಲಬೇಕಾದರೆ ಈ ಆದಾಯದ ಪ್ರಮಾಣವನ್ನು ಹೆಚ್ಚಿಸಿಕೊಳ್ಳವುದು ಫೇಸ್‍ಬುಕ್‍ಗೆ ಅನಿವಾರ್ಯ!</p>
			<figure class="float-md-right maxw-600"><img class="img-fluid" src="<?=PUBLIC_URL?>images/201801/0072a.jpg" /></figure>
			<p>ಇಲ್ಲಿ ಸಂಶಯಾಸ್ಪದ ನಡೆಗಳು ನಮಗೆ ಕಾಣಿಸುತ್ತವೆ. ಅಷ್ಟಕ್ಕೂ ಫೇಸ್‍ಬುಕ್‍ನ ಒಡೆಯ ಝುಕೆಂಬರ್ಗ್ ಮಹಾಶಯನಿಗೆ ಇದ್ದಕ್ಕಿದ್ದಂತೆ ಭಾರತದ ಹಳ್ಳಿಯ ಜನರ ಮೇಲೇಕಿಷ್ಟು ಪ್ರೀತಿ? ಅದೇಕೆ ಅವನಿಗೆ ಎಲ್ಲರಿಗೂ ಉಚಿತವಾಗಿ ಇಂಟರ್‍ನೆಟ್ ಕೊಡಬೇಕು ಅಂತ ತೀವ್ರವಾಗಿ ಅನಿಸುತ್ತಿದೆ? ಉತ್ತರ ಅತ್ಯಂತ ನೇರ ಹಾಗೂ ಸಹಜವಾಗಿದೆ! ಕೊಂಚ ಹುಷಾರಾಗಿ ಓದಿ...</p>
			<p>ಭಾರತ ದೇಶದಲ್ಲಿ ಇಂಟರ್ನೆಟ್ ಬಳಕೆದಾರರ ಸಂಖ್ಯೆ 35 ಕೋಟಿ, ಆದರೆ ಮೊಬೈಲ್ ಬಳಕೆದಾರರ ಸಂಖ್ಯೆ 96 ಕೋಟಿ! ಫೇಸ್‍ಬುಕ್‍ಗೆ ಕಂಪ್ಯೂಟರ್‍ನಲ್ಲಿ ಇಂಟರ್‍ನೆಟ್ ಬಳಕೆ ಮಾಡುವವರಿಗಿಂತ ಮೊಬೈಲ್‍ನಲ್ಲಿ ಇಂಟರ್‍ನೆಟ್ ಬಳಕೆ ಮಾಡುವವರ ಮೂಲಕ ಹೆಚ್ಚಿನ ಆದಾಯ ಬರುತ್ತದೆ. ಅಂದರೆ ಮೊಬೈಲ್ ಬಳಕೆದಾರರು ಹೆಚ್ಚು ಫೇಸ್‍ಬುಕ್ ಬಳಸಿದಷ್ಟು ಹೆಚ್ಚು ಆದಾಯ ಝುಕೆಂಬರ್ಗ್‍ಗೆ ಬರುತ್ತದೆ. ಈಗ ಝುಕೆಂಬರ್ಗ್ ಮೊಬೈಲ್ ಮೂಲಕ ಹೆಚ್ಚು ಜನರಿಗೆ ಇಂಟ್‍ನೆಟ್ ತಲುಪಿಸಲು ಬಯಸುತ್ತಾರೆ. ಅಂದರೆ ಮೊಬೈಲ್‍ನಲ್ಲಿ ಇಂಟರ್‍ನೆಟ್ ಬಳಸಲು ನೀವು ಇಂಟರ್‍ನೆಟ್ ಕನೆಕ್ಷನ್ ಹೋಂದಿರಲೇಬೇಕು ಅಂತ ಏನೂ ಇಲ್ಲ. ನಿಮ್ಮ ಸಿಮ್ ಕಾರ್ಡ್ ಮೂಲಕ ಇಂಟರ್‍ನೆಟ್ ಬಳಸಲು ಸಾಧ್ಯವಾಗುತ್ತದೆ! ಅಂದರೆ ನಿಮಗೆ ಇಂಟರ್‍ನೆಟ್ ಸಂಪೂರ್ಣ ಉಚಿತ, ಝುಕೆಂಬರ್ಗ್ ಪರವಾಗಿ! ಆದರೆ ಝುಕೆಂಬರ್ಗ್ ತಮ್ಮ ಅಂಕೆಗೊಳಪಟ್ಟ ಸುಮಾರು ಐವತ್ತು ಕಂಪನಿಗಳೊಡನೆ ಒಪ್ಪಂದ ಮಾಡಿಕೊಂಡು ಆ ಕಂಪನಿಗಳ ವೆಬ್‍ಸೈಟನ್ನು ಮಾತ್ರ ಈ ಉಚಿತ ಇಂಟರ್‍ನೆಟ್ ವ್ಯವಸ್ಥೆಯಲ್ಲಿ ಬಳಸಲು ಕೊಡುತ್ತಾರೆ. ಬೇರೆಲ್ಲ ವೆಬ್ ಸೈಟ್‍ಗಳು ಬ್ಲಾಕ್ ಆಗಿರುತ್ತವೆ.</p>
			<h3>ತಪ್ಪೇನು?</h3>
			<p>ಮೊದಲೇ ಹೇಳಿದಂತೆ ಜಾಹೀರಾತು ಆಧಾರಿತ ವ್ಯವಸ್ಥೆಯಾದುದರಿಂದ ಬೇರೆ ಕಂಪನಿಯ ವೆಬ್‍ಸೈಟ್‍ಗಳು ಇಂಟ್‍ನೆಟ್ ಹೊಂದಿರುವ ಶೇ26 ರಷ್ಟು ಜನರಿಗೆ ಮಾತ್ರ ತಲುಪಿದರೆ ಈ ಉಚಿತ ವ್ಯವಸ್ಥೆಯ ಮೂಲಕ ಶೇ.76 ಜನರನ್ನು ತಲುಪಬಹುದು! ಟಿ.ಆರ್.ಪಿ. ಹೆಚ್ಚಿದ್ದಷ್ಟು ಜಾಹೀರಾತಿನ ಬೆಲೆ ಏರಿಕೆಯಾಗುವ ಹಾಗೆ ಅತಿ ಹೆಚ್ಚು ಜನರನ್ನು ತಲುಪುವ ಈ ಐವತ್ತು ವೆಬ್‍ಸೈಟ್‍ಗಳಲ್ಲಿ ಜಾಹೀರಾತಿನ ಬೆಲೆ ಗಗನಕ್ಕೇರುತ್ತದೆ. ಈ ಉಚಿತ ನೆಟ್‍ವರ್ಕ್ ಮುಖಾಂತರ ಜನರನ್ನು ತಲುಪಬೇಕಾದರೆ ಝುಕೆಂಬರ್ಗ್ ಎಂಬ ಹುಸಿ ರಾಜನಿಗೆ ಅವನು ಕೇಳಿದ ಬೆಲೆ ತೆರಬೇಕಾಗುತ್ತದೆ. ಸಹಜವಾಗಿಯೇ ಈ ಬೆಲೆ ತುಂಬಾ ದುಬಾರಿಯಾಗಿರುತ್ತದೆ. ಈ ಬೆಲೆ ತೆರಬಲ್ಲವರು ದೊಡ್ಡ ಬಂಡವಾಳ ಹೂಡಬಲ್ಲ ದೈತ್ಯ ಕಂಪನಿಗಳು ಮಾತ್ರ! ಅಲ್ಲಿಗೆ ಬೆಳೆಯಬಹುದಾದ ಸಣ್ಣ ಸ್ವದೇಶಿ ಕಂಪನಿಗಳು ಶಾಶ್ವತವಾಗಿ ಮುಚ್ಚಿ ಹೋಗುತ್ತವೆ.</p>
			<p>ಇದಕ್ಕಿಂತ ದೊಡ್ಡ ಅಪಾಯ ಎಂದರೆ ಉಚಿತ ಇಂಟರ್‍ನೆಟ್ ಬಳಕೆದಾರರು ಅಕ್ಷರಶಃ ಝುಕೆಂಬರ್ಗ್‍ನ ಗುಲಾಮರಾಗಿ ಹೋಗುತ್ತಾರೆ. ಉಚಿತವಾದುದರಿಂದ ಝುಕೆಂಬರ್ಗ್ ತೋರಿಸಿದ್ದನ್ನೇ ಇವರು ನೋಡಬೇಕು. ಈ ಮೂಲಕ ತನಗೆ ಬೇಕಾದ ರೀತಿಯಲ್ಲಿ ಜನರ ಅಭಿಪ್ರಾಯವನ್ನು ರೂಪಿಸಿಕೊಳ್ಳುವ ಸಾಮಥ್ರ್ಯ ಝುಕೆಂಬರ್ಗ್‍ಗೆ ದೊರಕುತ್ತದೆ. ಕೇವಲ ಸಾಮಾಜಿಕ ಜಾಲತಾಣಗಳಿಂದಲೇ ಅಭಿಪ್ರಾಯ ರೂಪಿಸಿಕೊಂಡ ಅನೇಕ ಸಿನಿಮಾಗಳನ್ನು ಇದಕ್ಕೆ ಉದಾಹರಣೆಯಾಗಿ ಕೊಡಬಹುದು. ಇದು ರಾಜಕೀಯ, ಸಾಹಿತ್ಯ ಮತ್ತು ಶಿಕ್ಷಣವಲಯಕ್ಕೂ ವಿಸ್ತರಿಸುವ ಸಾಧ್ಯತೆಗಳನ್ನು ಅಲ್ಲಗಳೆಯುವಂತಿಲ್ಲ. ಅಲ್ಲಿಗೆ ಪ್ರಜಾಪ್ರಭುತ್ವ ವ್ಯವಸ್ಥೆಯ ಆಶಯ ಸಿಥಿಲಗೊಳ್ಳುತ್ತದೆ; ಅಂತರ್ಜಾಲದ ಬಲಾಢ್ಯ ಕಂಪನಿಗಳ ಸರ್ವಾಧಿಕಾರ ಸ್ಥಾಪನೆಯಾಗುತ್ತದೆ. ಇದರೊಳಗೆ ಮತ್ತಿನ್ಯಾವ ಒಳಗುಟ್ಟುಗಳಿವೆ ಎಂಬುದು ಜನಸಾಮಾನ್ಯರ ಅರಿವಿಗೆ ಬರುವುದು ಅಸಾಧ್ಯ!</p>
		</div>
		<?php require_once(PHY_FLAT_URL . 'article-lists/others.php'); ?>
	</div>
</div>

<div class="container-fluid">
	<div class="row align-items-top justify-content-center kannada">
		<div class="col-md-8 article">
			<p class="date english">2<sup>nd</sup> January 2018</p>
			<h1 class="title">ಹೇಳುವವರು ಕೇಳುವವರು ಇಲ್ಲದ ದೇಶ !</h1>
			<h2 class="author">ರವಿ ಹಂಜ್</h2>
			<p class="description">ಇವು ಒಬ್ಬ ಶ್ರೀಸಾಮಾನ್ಯನಾಗಿ ನಾನು ಕಂಡುಕೊಂಡ ಸಂಗತಿಗಳು. ಈ ಸಾಮಾನ್ಯ ಸಂಗತಿಗಳಲ್ಲೇ ಇμÉ್ಟೂಂದು ವಿಪರ್ಯಾಸಗಳಿರಬೇಕಿದ್ದರೆ, ಇನ್ನು ದೇಶ/ರಾಜ್ಯವನ್ನು ಜ್ವಲಂತವಾಗಿ ಕಾಡುತ್ತಿರುವ ನೋಟ್ ಬ್ಯಾನ್, ಜಿ.ಸ್.ಟಿ, ಜಯಂತಿಗಳು, ಹಿಂದೂ ಭಯೋತ್ಪಾದನೆ, ಗೋಮಾಂಸ, ವೀರಶೈವ/ಲಿಂಗಾಯತ, ರಾಮ ರಹೀಮ...! </p>
			<figure class="float-md-right maxw-600"><img class="img-fluid" src="<?=PUBLIC_URL?>images/201801/0049a.jpg" /></figure>		
			<p>ಆಗμÉ್ಟೀ ಬೆಂಗಳೂರು ವಿಮಾನ ನಿಲ್ದಾಣದಲ್ಲಿ ಇಳಿದು ಕಾರಿನಲ್ಲಿ ಹೋಟೆಲಿನೆಡೆ ಹೋಗುತ್ತಿದ್ದೆ. ಹಿಂಗಾರು ಮಳೆಯನ್ನೇ ಕಾಣದ ಚಾಲಕ, ಸೆಪ್ಟೆಂಬರ್ ಮಳೆಯನ್ನು ಅಕಾಲ ಮಳೆಯೆಂದೂ, ಕೇಡುಗಾಲದ ಮಳೆಯೆಂದೂ ಶಪಿಸುತ್ತ ನನ್ನೊಂದಿಗೆ ಉಭಯಕುಶಲೋಪರಿ ನಡೆಸುತ್ತ ಕಾರು ಚಲಾಯಿಸುತ್ತಿದ್ದ. ನನ್ನ ಭಾರತೀಯ ಸಿಮ್ ಕಾರ್ಡನ್ನು ಗ್ಲೋವ್ ಬಾಕ್ಸಿನಲ್ಲಿ ಇಟ್ಟಿರುತ್ತೇನೆಂದು ನನ್ನ ತಮ್ಮ ಹೇಳಿದ್ದ. ಹಾಗೆಯೇ ಚಾಲಕನೊಂದಿಗೆ ಮಾತನಾಡುತ್ತ ಸಿಮ್ ಕಾರ್ಡ್ ಬದಲಿಸಿಕೊಳ್ಳುವ ಎಂದು ಕಾರಿನ ಗ್ಲೋವ್ ಬಾಕ್ಸ್ ತೆರೆದೆ. ಚಕ್ಕನೆ ದೊಡ್ಡ ಇಲಿಯೊಂದು ಮೈಮೇಲೆ ನೆಗೆಯಿತು! ಅನಿರೀಕ್ಷಿತವಾಗಿ ಪ್ರತ್ಯಕ್ಷಗೊಂಡ ಮೂಷಿಕ ಆಘಾತ ಉಂಟುಮಾಡಿತು. ಇಲಿಯನ್ನು ಹಿಂಬಾಲಿಸಿಬಂದ ಹಾವೇನಾದರೂ ಬಾಕ್ಸ್ ಒಳಗಿದ್ದರೆ...?! ಎಂಬ ಯೋಚನೆ ಆ ರಾತ್ರಿಯಲ್ಲಿ ಮತ್ತಷ್ಟು ಗಾಬರಿಗೊಳಿಸಿತು.</p>
			<p>ಗ್ಲೋವ್ ಬಾಕ್ಸಿನಿಂದ ನೆಗೆದ ಇಲಿ, ನನಗೆ ಕರ್ನಾಟಕ ದರ್ಶನ ಮಾಡಿಸಲಿರುವ ಸಾಂಕೇತಿಕ ರಾಯಭಾರಿಯಂತೆ ಕಂಡಿತು!</p>
			<p>ಪ್ರಚಲಿತ ಕರ್ನಾಟಕದಲ್ಲಿ ಸಾಕಷ್ಟು ಗೊಂದಲಗಳಿವೆ. ಈ</p>
			<p>ಗೊಂದಲಗಳು ಸರ್ವವ್ಯಾಪಿ. ರಾಜಕೀಯ, ಸಾಮಾಜಿಕ, ಶಿಕ್ಷಣ, ಮಾಧ್ಯಮ... ದೃಷ್ಟಿ ನೆಟ್ಟಲ್ಲೆಲ್ಲ ಕಾಣಿಸಿದ್ದು ಗೊಂದಲ, ಗೋಜಲು! ಎಪ್ಪತ್ತು ಎಂಬತ್ತರ ದಶಕಗಲ್ಲಿ ಹೋರಾಟ, ಪ್ರಗತಿಪರ ಚಿಂತನೆ, ಕ್ರಿಯಾಶೀಲತೆಗಳ ಗೂಡಾಗಿದ್ದ ಕರ್ನಾಟಕ ಇಂದು ಮೌಢ್ಯ, ಅಜ್ಞಾನ, ಡಂಬಾಚಾರಗಳ ಗವಿಯಾಗಿದೆ. ಸಾಮಾನ್ಯ ಜನರಲ್ಲಿದ್ದ ಹೋರಾಟ, ರೊಚ್ಚು, ನ್ಯಾಯಾಪರತೆ ಮುಂತಾದ ಗುಣಗಳೆಲ್ಲ ಮಾಯ; ಬಹುತೇಕರು ನಿಗೂಢವಾಗಿ ಕಾಣುತ್ತಾರೆ.</p>
			<p>ಬೆಂಗಳೂರಿನಿಂದ ದಾವಣಗೆರೆಗೆ ಹೊರಟ ನನಗೆ ಐದು ಟೋಲ್‍ಗಳಲ್ಲಿ ಶುಲ್ಕ ಕಟ್ಟಬೇಕಾಯಿತು. ಟೋಲ್ ಹೆದ್ದಾರಿಗಳು ಕ್ಷಿಪ್ರವಾಗಿ ಒಂದೆಡೆಯಿಂದ ಇನ್ನೊಂದೆಡೆಗೆ ಸಂಪರ್ಕ ಕಲ್ಪಿಸುತ್ತವೆ ನಿಜ. ಆದರೆ ಕ್ಷಿಪ್ರವಾಗಿ ಹೋಗುವ ಸಂಕಷ್ಟವಿಲ್ಲದ ಪ್ರಜೆಗಳಿಗೆ ಬೆಂಗಳೂರಿನಿಂದ ದಾವಣಗೆರೆಗೆ ಹೋಗಲು ಟೋಲ್ ಇಲ್ಲದ ಸಮಾನಾಂತರ ಸಂಪರ್ಕ ರಸ್ತೆಯೇ ಇಲ್ಲದಂತಾಗಿದೆ. ಇದು ಸರ್ಕಾರಿ ಪೋಷಿತ ಶೋಷಣೆಯೇ ಸರಿ. ಸರಳ ಸಂಚಾರದಂತಹ ಮೂಲಭೂತ ಹಕ್ಕುಗಳ ಮೊಟಕಿಗೆ ಈ ಪ್ರಗತಿಪಥ ಕಾರಣವಾಗಿದೆ ಎಂಬುದು ನನ್ನ ಅಭಿಪ್ರಾಯ.</p>
			<p>ಶುಲ್ಕ ಹೆದ್ದಾರಿಗೆ ಪರ್ಯಾಯವಾಗಿ ಉಚಿತ ಸರ್ವಿಸ್ ರಸ್ತೆಯ ಆಯ್ಕೆ ಕೊಡದೇ, ಕಡ್ಡಾಯವಾಗಿ ಟೋಲ್ ಕಟ್ಟಿಸಿಕೊಳ್ಳುವುದು ಅಪರಾಧ ಎನಿಸುತ್ತದೆ. ಬೇರೆಲ್ಲಾ ದೇಶಗಳಲ್ಲಿ ಒಂದು ಸ್ಥಳದಿಂದ ಇನ್ನೊಂದು ಸ್ಥಳಕ್ಕೆ ಪ್ರಯಾಣಿಸಲು ಟೋಲ್‍ಸಹಿತ ಅಥವಾ ಟೋಲ್‍ರಹಿತ ರಸ್ತೆಗಳು (ಗೂಗಲ್ ಮ್ಯಾಪಿನಲ್ಲಿ ಹುಡುಕಿನೋಡಿ) ಸಿಗುತ್ತವೆ. ಆದರೆ, ಟೋಲ್ ಇಲ್ಲದೇ ಬೆಂಗಳೂರಿನಿಂದ ದಾವಣಗೆರೆ, ಹುಬ್ಬಳ್ಳಿ, ಬೆಳಗಾವಿಗೆ ಪ್ರಯಾಣಿಸಲು ಸಾಧ್ಯವೇ? ಅದರಲ್ಲೂ ಆಜೀವಪರ್ಯಂತ ರಸ್ತೆ ಶುಲ್ಕವನ್ನು ಕಟ್ಟಿ ವಾಹನ ನೋಂದಣಿ ಮಾಡಿಸಿಕೊಂಡವರಿಂದ ಪುನಃ ಶುಲ್ಕ ಕೀಳುವುದು ಯಾವ ನ್ಯಾಯ? ಇದು ನಮ್ಮ ಯೋಜನೆಗಳ, ರಾಜಕೀಯ ನಾಯಕತ್ವದ ಮಿತಿ. ಒಟ್ಟಾರೆ ಪರಿಕಲ್ಪನೆ, ನಿರ್ವಹಣೆ, ಪರಿಣಾಮಗಳನ್ನು ಆಳವಾಗಿ ಅಧ್ಯಯನ ಮಾಡದೆ ಕಾರ್ಪೊರೇಟ್ ಸಂಸ್ಥೆಗಳಿಗೆ ಪ್ರಜೆಗಳನ್ನು ಶೋಷಿಸಲು ಸರ್ಕಾರ ಪರವಾನಗಿ ನೀಡುವುದು ದುರಂತ.</p>
			<p>ಆದರೆ ಜನ ಇದಾವುದಕ್ಕೂ ತಲೆಕೆಡಿಸಿಕೊಳ್ಳದೆ, ಗಂಭೀರವಾಗಿ ಪರಿಗಣಿಸದೆ, ಹೋರಾಡದೆ, ಪ್ರತಿಭಟಿಸದೆ ಮೌನವಾಗಿ ಟೋಲ್ ಕಟ್ಟಿ ಹೋಗುವುದನ್ನು ನೋಡಿದರೆ ಭಾರತೀಯರೆಲ್ಲರೂ ತಮ್ಮದೇ ವ್ಯವಸ್ಥೆಯಲ್ಲಿ, ತಾವೇ ಗುಲಾಮರಾಗಿದ್ದಾರೇನೋ ಎಂದೆನಿಸುತ್ತದೆ. ಆದರೆ ಶುಲ್ಕ ಸಂಗ್ರಹಣೆ ವಿರುದ್ಧ ಹೋರಾಟದ ನಾಟಕವಾಡುವ ಅನೇಕ ರೋಲ್ಕಾಲ್ ಸಂಘಟನೆಗಳಿಗೆ ಈ ಹೆದ್ದಾರಿಗಳಲ್ಲಿ ಟೋಲ್ ಮಾಫಿ ಇದೆ!</p>
			<p>ಈ ಕುರಿತಾಗಿ ನನ್ನ ಹಲವು ವಕೀಲಮಿತ್ರರಿಗೆ, ‘ಸಾರ್ವಜನಿಕ ಹಿತಾಸಕ್ತಿಯ ಮೊಕದ್ದಮೆ ಹೂಡಿ, ಖರ್ಚು ನಾ ಕೊಡುವೆ’ ಎಂದರೆ, ‘ನಮಗೆ ಕೂಡ ಜಿಲ್ಲೆಯಾದ್ಯಂತ ಸಂಚರಿಸಲು ಟೋಲ್ ಮಾಫಿಯಿದೆ’ ಎಂದು ನಕ್ಕು ಸುಮ್ಮನಾದರು.</p>
			<p>ಭಾರತದಲ್ಲಿ ಸಂವಿಂಧಾನದ ಅನೇಕ ಮೂಲಭೂತ ಹಕ್ಕುಗಳು, ಅದೇ ಸಂವಿಧಾನದ ಪರಿಮಿತಿಯಲ್ಲಿ ಮೇಲುನೋಟಕ್ಕೆ ದಮನಗೊಂಡಿವೆ. ಆದರೆ ಶೈಕ್ಷಣಿಕಕ್ರಾಂತಿ, ಮಾಹಿತಿಕ್ರಾಂತಿ, ತಂತ್ರಜ್ಞಾನಕ್ರಾಂತಿ, ಸಂಪರ್ಕಕ್ರಾಂತಿ ಮೊದಲಾದ ಭ್ರಮೆಗಳು ಶ್ರೀಸಾಮಾನ್ಯರನ್ನು ವಸ್ತುಸ್ಥಿತಿಗೆ ವಿಮುಖರನ್ನಾಗಿಸಿವೆ.</p>
			<p>ದಾವಣಗೆರೆ ಬ್ಯಾಂಕಿನಲ್ಲಿ ಕೆಲವು ಕೆಲಸಗಳಿದ್ದವು. ಅಲ್ಲಿಯ ಬ್ಯಾಂಕ್ ಮ್ಯಾನೇಜರಿಗೆ ಎನ್ನಾರೈ ಖಾತೆಯ ಗಂಧಗಾಳಿಯೂ ಗೊತ್ತಿರಲಿಲ್ಲ. ಅನಿವಾಸಿ ಭಾರತೀಯರಿಗೆ ಆಧಾರ್ ಅನಾವಶ್ಯಕವೆಂದು ಗೊತ್ತಿದ್ದರೂ, ತಮ್ಮ ಬ್ಯಾಂಕಿನ ಸಾಫ್ಟ್‍ವೇರ್ ಆಧಾರ್ ಸಂಖ್ಯೆಯನ್ನು ಕೇಳುತ್ತಿದೆಯೆಂದು ಗೋಣಗಾಡಿ, ನನ್ನನ್ನು ಗೋಳಾಡಿಸಿದರು. ಸರಿ, ಆಧಾರ್ ಕಾರ್ಡ್ ಮಾಡಿಸಿಕೊಳ್ಳುವ ಎಂದು ಒಂದು ಖಾಸಗಿ ಆಧಾರ್ ಸೇವಾ ಕೇಂದ್ರಕ್ಕೆ ಹೋದೆ. ಆ ಕೇಂದ್ರದ ಒಳಹೋಗಲು ಗುಡಿಪ್ರವೇಶದಂತೆ ಚಪ್ಪಲಿ ಹೊರಗೆ ಬಿಡಬೇಕಿತ್ತು. ಒಳಗಿದ್ದ ಖಾಸಗಿ ಸಂಸ್ಥೆಯ ನೌಕರ ಮಾತ್ರ ಚಪ್ಪಲಿ ಧರಿಸಿದ್ದ. ಎμÉ್ಟೀ ಆಗಲಿ ಆತ ಆಧಾರ್ ದಯಪಾಲಿಸುವ ದೇವರಲ್ಲವೇ?! ಪ್ರತಿಯೊಂದು ಅರ್ಜಿಗೆ ಒಂದು ಗಂಟೆಗೂ ಹೆಚ್ಚು ಸಮಯ ತಗುಲುತ್ತಿತ್ತು, ನಿಧಾನ ನೆಟ್ ಸಂಪರ್ಕದ ಕಾರಣ!</p>
			<p>ದೂರಾಲೋಚನೆ ಇಲ್ಲದೇ ಒಂದು ವ್ಯವಸ್ಥೆಯನ್ನು ರೂಪಿಸಿದರೆ ಏನಾಗಬಹುದೋ ಅದೆಲ್ಲವೂ ನಾನು ಹೋದೆಡೆಯೆಲ್ಲಾ ಕಣ್ಣಿಗೆ ರಾಚುತ್ತಿತ್ತು. ಒಂದು ದಕ್ಷ ವ್ಯವಸ್ಥೆ ನಿರೂಪಿಸದೇ ತಂತ್ರಜ್ಞಾನಗಳನ್ನು ಪರಿಚಯಿಸಿದರೆ ಆಗುವ ಅನಾಹುತಕ್ಕೆ ಭಾರತ ಅತ್ಯಂತ ಸಮಂಜಸ ಉದಾಹರಣೆ! ಬೇಸಿಗೆಯಲ್ಲಿ ಗಾಳಿಯಾಡಲಿ ಎಂದು ಕಿಟಕಿ ತೆರೆದು ಮಲಗಿದರೆ, ನಾಳೆ ನಿಮ್ಮ ವಿಡಿಯೋ ವೈರಲ್ ಆಗಬಹುದು. ಸರಿಯಾದ ಪ್ರೈವಸಿ ಕಾನೂನು ರೂಪಿಸದೇ ಕ್ಯಾಮೆರಾಫೋನುಗಳನ್ನು ಒದಗಿಸಿದರೆ ಏನಾಗಬಹುದೋ ಅದೆಲ್ಲವೂ ಆಗುತ್ತಿದೆ.</p>
			<p>ಭಾರತ ತನ್ನ ಪ್ರಜೆಗಳು ವಿದೇಶದಲ್ಲಿ ಹೊಂದಿರುವ ಬ್ಯಾಂಕ್ ಖಾತೆಗಳ ಮಾಹಿತಿ ಹಂಚಿಕೆ ಒಡಂಬಡಿಕೆಗೆ ಒಳಪಟ್ಟಿರುವುದರಿಂದ, ಭಾರತ ಕೂಡ ತನ್ನಲ್ಲಿರುವ ವಿದೇಶಿಯರ ಖಾತೆಗಳ ಮಾಹಿತಿ ಹಂಚಿಕೊಳ್ಳಬೇಕಿದೆ. ಅನಿವಾಸಿ ಭಾರತೀಯರ ಖಾತೆಗಳು ಭಾರತದಲ್ಲಿ ತೆರಿಗೆಮುಕ್ತವಾದರೂ ಎನ್ನಾರೈಗಳು ತಮ್ಮ ಸ್ವದೇಶಿ ಖಾತೆಗಳ ಬಡ್ಡಿ ಹಣದ ಮೇಲೆ ತಾವು ವಾಸವಿರುವ ದೇಶದಲ್ಲಿ ತೆರಿಗೆ ಕಟ್ಟುವುದು ಅನಿವಾರ್ಯವಾಗಿದೆ. ಹಾಗಾಗಿ ಈ ತೆರಿಗೆ ಜಂಜಾಟ ಬಗೆಹರಿಸಲು ನನ್ನ ಎನ್ನಾರೈ ಖಾತೆಗಳಲ್ಲಿದ್ದ ಹಣವನ್ನು ಮತ್ತೆ ನನ್ನ ಅಮೇರಿಕಾ ಖಾತೆಗೆ ವರ್ಗಾಯಿಸುವುದು ಕೂಡ ನನ್ನ ಪಟ್ಟಿಯಲ್ಲಿತ್ತು. ಕಪ್ಪುಹಣ ಭಾರತಕ್ಕೆ ವಾಪಸ್ ಬರುತ್ತದೋ ಇಲ್ಲವೋ, ಎನ್ನಾರೈಗಳು ಮಾತ್ರ ತಮ್ಮ ಅಪ್ಪಟ ಬಿಳಿ ಹಣವನ್ನು ವಾಪಸ್ ತೆಗೆಯುತ್ತಿರುವುದು ಸತ್ಯ! ಬಹುತೇಕ ಎನ್ನಾರೈಗಳು ತಮ್ಮ ಭಾರತೀಯ ಬ್ಯಾಂಕ್ ಖಾತೆಗಳನ್ನು ಖಾಲಿ ಮಾಡುತ್ತಿದ್ದಾರೆ.</p>
			<div class="inlay float-md-left maxw-300">
				<p>ನಾನು ಬೆಳೆದ ಕರ್ನಾಟಕದಲ್ಲಿ ನಲ್ಲಿಯಲ್ಲಿ ನೀರು ಬರದಿದ್ದರೆ ಖಾಲಿ ಬಿಂದಿಗೆ ಹಿಡಿದು ಮಹಿಳೆಯರು ಪ್ರತಿಭಟನೆ ತೋರುತ್ತಿದ್ದರು. ಇಂದು ಇಪ್ಪತ್ತು ದಿನಗಳಿಗೊಮ್ಮೆ ನಲ್ಲಿಯಲ್ಲಿ ನೀರು ಬಂದರೂ ಪ್ರತಿಭಟಿಸುವವರಿಲ್ಲ.</p>
			</div>
			<p>ಅಮೇರಿಕಾದ ಹವೆಗೆ ಹದಗೊಂಡ ನನ್ನ ಚರ್ಮ, ಭಾರತದ ಸೆಪ್ಟೆಂಬರ್ ಬಿರುಬಿಸಿಲಿಗೆ (?) ಹೊಂದಿಕೊಳ್ಳದೆ ಸನ್‍ಬರ್ನ್ ಆಗಿತ್ತು. ಹಾಗಾಗಿ ಚರ್ಮತಜ್ಞರನ್ನು ಕಂಡು ಯಾವುದಾದರೂ ಕ್ರೀಮ್ ಕೊಳ್ಳುವ ಎಂದು ಒಂದು ನರ್ಸಿಂಗ್ ಹೋಮಿಗೆ ನುಗ್ಗಿದೆ. ಬಾಗಿಲ ಮುಂದೆ ಚಪ್ಪಲಿಗಳ ರಾಶಿಯೇ ಬಿದ್ದಿತ್ತು. ರೋಗಗಳ ಆಗರವೇ ಆಗಿರುವ ಆ ನರ್ಸಿಂಗ್ ಹೋಮ್ ಕೂಡಾ ಚಪ್ಪಲಿಗಳನ್ನು ಹೊರಬಿಟ್ಟೇ ಒಳಗೆ ಬರಬೇಕೆಂಬ ನಿಯಮ ಮಾಡಿತ್ತು. ಬಹುಶಃ ವೈದ್ಯ ದೇವೋಭವ ಎಂಬುದನ್ನು ಅಕ್ಷರಶಃ ಮನಗಂಡಿತ್ತೇನೋ! ಚಪ್ಪಲಿ ಇಲ್ಲದೆ ಸಾರ್ವಜನಿಕ ಸ್ಥಳಗಳಲ್ಲಿ ಓಡಾಡಿದರೆ ಏನಾಗುತ್ತದೆಂದು ಅರಿಯದ ಆ ದೇವೋಭವ(ರ) ಜ್ಞಾನಕ್ಕೆ ಒಂದು ಉದ್ದಂಡ ನಮನವನ್ನು ಮನದಲ್ಲೇ ಅರ್ಪಿಸಿದೆ. ಬರಿಗಾಲ ಪಾದಗಳಿಗೆ ಸಾಕಷ್ಟು ಸೊಳ್ಳೆಗಳು ಕಚ್ಚಿ ಕಚ್ಚಿ ರೋಗಿಗಳನ್ನು ಡಾಕ್ಟರ್ ಕಾಣಲು ಸಿದ್ಧಗೊಳಿಸುತ್ತಿದ್ದವು. ಹಾಗೆಯೇ ಕುಳಿತ ನನಗೆ ಗಮನಕ್ಕೆ ಬಂದದ್ದು: ಗ್ಯಾಸ್ ಟ್ರಬಲ್ ಅಂತ ಬಂದವನಿಗೆ ಆಂಜಿಯೋಗ್ರಾಂ ಮಾಡಿಸಲು ಡಾಕ್ಟರ್ ಹೇಳಿದ್ದರು. ಇನ್ನೊಬ್ಬ ತಾಯಿ ತನ್ನ ಹೈಸ್ಕೂಲ್ ಮಗನಿಗೆ ಜ್ವರವೆಂದು ಬಂದರೆ, ಆತನಿಗೆ ಹೈ ಬಿಪಿ ಕೂಡ ಇದೆಯೆಂದು, ಅಡ್ಮಿಟ್ ಮಾಡಿಸೆಂದರು... ಇತ್ಯಾದಿ ಇತ್ಯಾದಿ! ಒಟ್ಟಾರೆ ಮೆಡಿಕಲ್ ಮಾಲ್ ಪ್ರಾಕ್ಟೀಸ್ ಬಗ್ಗೆ ಕಾನೂನು ಮಾಡದೇ ಆರೋಗ್ಯವಿಮೆ ಬಂದರೆ ಏನಾಗಬಹುದೋ ಅದೆಲ್ಲವೂ ಇಲ್ಲಾಗಿದೆ. ಇನ್ಸೂರೆನ್ಸ್ ಸಂಸ್ಥೆ ಕೊಡುತ್ತದಲ್ಲ ನಮಗೇನು ಎಂದು ಅಂಡೆತ್ತಿ ಹೂಸುವವ ಕೂಡ ಆಂಜಿಯೋಗ್ರಾಮ್ ಅಥವಾ ತೆರೆದೆದೆಯ ಶಸ್ತ್ರಚಿಕಿತ್ಸೆಗೆ ಎದೆಯೊಡ್ಡುತ್ತಾನೆ. ಇನ್ಸೂರೆನ್ಸ್ ಇಲ್ಲದವರಿಗೆ ಸರ್ಕಾರಿ ಆರೋಗ್ಯಭಾಗ್ಯ, ಯಶಸ್ವಿನಿ ಇತರೆ ವಿಮೆಗಳಿವೆ. ಹಾಗಾಗಿ ವಿಮೆ ಇಲ್ಲದವನೇ ಪಾಪಿ. ಎರಡು ದಶಕಗಳ ಹಿಂದೆ ಯಾರೂ ನೆಗಡಿ, ಕೆಮ್ಮು, ವಿಷಮಶೀತ ಜ್ವರ, ಟೈಫಾಯ್ಡ್ ಎಂದು ಆಸ್ಪತ್ರೆ ಸೇರುತ್ತಿರಲಿಲ್ಲ. ಮನೆಯಲ್ಲಿದ್ದೇ ಚಿಕಿತ್ಸೆ ಪಡೆಯುತ್ತಿದ್ದರು. ಯಾವಾಗ ಆರೋಗ್ಯವಿಮೆ, ಆರೋಗ್ಯಭಾಗ್ಯ, ಯಶಸ್ವಿನಿ ಯೋಜನೆಗಳು ಬಂದವೋ ವೈದ್ಯರು ರೋಗಿಗಳನ್ನು ಪ್ರತಿಯೊಂದಕ್ಕೂ ಅಡ್ಮಿಟ್ ಮಾಡಿಸಿಕೊಳ್ಳಲು ಶುರುಮಾಡಿದರು...ವಿಮೆಗಳಿಂದ ಹಣ ಪೀಕಲು. ಅವರ ಈ ವಿಮಾಶೋಷಣೆಯ ಪರಿಣಾಮ ಮಿತಿ ಮೀರುತ್ತಿರುವುದರಿಂದಲೇ ಈಗ ಕರ್ನಾಟಕ ಖಾಸಗಿ ಆಸ್ಪತ್ರೆಗಳಿಗೆ ಲಗಾಮು ಹಾಕುವ ಕಾನೂನೊಂದು ಬರುತ್ತಿದೆಯಂತೆ! ಇದನ್ನೇ ವಿದೇಶಗಲ್ಲಿ ಮಾಲ್ ಪ್ರಾಕ್ಟೀಸ್ ಎನ್ನುವುದು. ಆರೋಗ್ಯ ವಿಮೆ ಇರುವೆಡೆಯೆಲ್ಲಾ ಈ ರೀತಿಯ ಕಾನೂನುಗಳಿವೆ. ಇದರಿಂದ ಒಳಿತಾದರೆ ಒಳ್ಳೆಯದು.</p>
			<p>ಈ ಬರಿಗಾಲ ಸೇವೆಯನ್ನು ಸರ್ಕಾರಿ, ಖಾಸಗಿ ಎಂದೆನ್ನದೇ ಹಲವಾರು ಕಚೇರಿಗಳಲ್ಲಿ ಕಂಡೆನು. ತಮ್ಮ ಗಿರಾಕಿ, ಗ್ರಾಹಕ, ಸೇವಾರ್ಥಿಗಳನ್ನೂ ಬರಿಗಾಲಲ್ಲಿ ಬಯಸುವವರು ತಾವು ಮಾತ್ರ ಚಪ್ಪಲಿ ಧರಿಸಿಯೇ ಇರುತ್ತಿದ್ದರು. ಈ ಬರಿಗಾಲು ಭಾರತದಲ್ಲಿ ಬಲವಾಗಿ ಬೇರೂರಿರುವ “ಊಳಿಗಮಾನ್ಯ ಪ್ರಜಾಪ್ರಭುತ್ವ”ವನ್ನು ಅತ್ಯಂತ ಬೇರು ಮಟ್ಟದಲ್ಲೇ ತೋರುತ್ತದೆ.</p>
			<p>ಇದು ಒಬ್ಬ ಶ್ರೀಸಾಮಾನ್ಯನಾಗಿ ನಾನು ಕಂಡುಕೊಂಡ ಸಂಗತಿಗಳು. ಈ ಸಾಮಾನ್ಯ ಸಂಗತಿಗಳಲ್ಲೇ ಇμÉ್ಟೂಂದು ವಿಪರ್ಯಾಸಗಳಿರಬೇಕಿದ್ದರೆ, ಇನ್ನು ದೇಶ/ರಾಜ್ಯವನ್ನು ಜ್ವಲಂತವಾಗಿ ಕಾಡುತ್ತಿರುವ ನೋಟ್ ಬ್ಯಾನ್, ಜಿ.ಸ್.ಟಿ, ಜಯಂತಿಗಳು, ಹಿಂದೂ ಭಯೋತ್ಪಾದನೆ, ಗೋಮಾಂಸ, ವೀರಶೈವ/ಲಿಂಗಾಯತ, ರಾಮ ರಹೀಮ...!</p>
			<p>ಜನರೂ ಸಹ ತಮ್ಮ ಮೂಲಭೂತ ಸಮಸ್ಯೆಗಳನ್ನು ಸಮಸ್ಯೆಗಳೆಂದು ಪರಿಗಣಿಸುವುದೇ ಇಲ್ಲ. ದಾವಣಗೆರೆಯಂತಹ ನಗರದಲ್ಲಿ ಇಪ್ಪತ್ತು ದಿನಗಳಿಗೊಮ್ಮೆ ನಲ್ಲಿ ನೀರು ಬರುತ್ತದೆ. ಈ ಕುರಿತಾಗಿ ಜನತೆ ಇದೊಂದು ಸಮಸ್ಯೆಯೆನ್ನದೆ ನಮ್ಮ ಮನೆಯಲ್ಲಿ ಬೋರ್ ವ್ಯವಸ್ಥೆ ಇದೆ, ಇಲ್ಲದಿದ್ದರೆ ಟ್ಯಾಂಕರಿನಲ್ಲಿ ನೀರು ತರಿಸಿಕೊಳ್ಳುತ್ತೇವೆಂದು ತಮ್ಮದೇ ಒಂದು ಪರಿಹಾರವನ್ನು ಕಂಡುಕೊಂಡಿದ್ದಾರೆ. ರಸ್ತೆಗಳು ಹದಗೆಟ್ಟಿರುವುದು, ರೈತರ ಬೋರವೆಲ್ಲುಗಳಿಗೆ ವಿದ್ಯುತ್ ಸರಬರಾಜಿಲ್ಲದಿರುವುದು, ಲಂಗುಲಮಗಾಮಿಲ್ಲದ ಬೆಲೆ ಏರಿಕೆ.... ಇತ್ಯಾದಿ ಇತ್ಯಾದಿ ಸಮಸ್ಯೆಗಳೇ ಅಲ್ಲ. ಅವರ ಜ್ವಲಂತ ಸಮಸ್ಯೆ ಈಗ ಬಿಗ್‍ಬಾಸ್ ಯಾರು ಗೆಲ್ಲುತ್ತಾರೆ, ವೀರಶೈವ ಸರಿಯೋ ಲಿಂಗಾಯತ ಸರಿಯೋ, ಟಿಪ್ಪು ಸರಿಯೋ ತಪ್ಪೋ ಎನ್ನುವುದು ಅಥವಾ ನನ್ನಂಥವರು ಸಿಕ್ಕರೆ ನಿಮ್ಮ ಟ್ರಂಪ್ ಹ್ಯಾಗೆ, ನಿಮಗೆಲ್ಲ ತುಂಬಾ ಕಷ್ಟವಾಗಿರಬೇಕೆಲ್ಲ ಎಂದು ಕಾಣದ ದುಃಖಕ್ಕೆ ದುಮ್ಮಾನಗೊಳ್ಳುವುದು. ಸಂಕ್ಷಿಪ್ತವಾಗಿ, ನೋಟ್ ಬ್ಯಾನ್ ದೇಶದಲ್ಲಿ ಚಾಲನೆಯಲ್ಲಿದ್ದ ಒಟ್ಟು ನೋಟುಗಳ ಲೆಕ್ಕ ಗೊತ್ತಿದೆ. ಎಲ್ಲಿಂದ, ಯಾರಿಂದ, ಹೇಗೆ ಸಂದಾಯವಾಗಿದೆ ಎಂಬ ಆಡಿಟ್ ಟ್ರೇಲ್ ಇದೆ. ಈ ಜಾಡು ಹಿಡಿದು ಜಾಲಾಡುವ ಛಾತಿ ಸರ್ಕಾರಕ್ಕಿದೆಯೇ? ಅಥವಾ ವಿರೋಧಪಕ್ಷಗಳು ಇದನ್ನು ಜಾಲಾಡಿ ಎಂದು ಡಿಮ್ಯಾಂಡಿಸುವ ಛಾತಿ ತೋರುವವೇ ಎಂಬುದು ಇಂದಿನ ನಾಗರಿಕನ ಪ್ರಶ್ನೆಯಾಗಬೇಕಿತ್ತು. ಆದರೆ ಈ ಕುರಿತು ಯಾವ ಮೀಡಿಯಾದಲ್ಲಿ ನಾನು ನೋಡಿಲ್ಲ, ಓದಿಲ್ಲ, ಕೇಳಿಲ್ಲ. ಇನ್ನು ಜಯಂತಿಗಳ ಕುರಿತು ಹೇಳುವುದಾದರೆ ಧರ್ಮ ನಿರಪೇಕ್ಷ ಪ್ರಜಾಪ್ರಭುತ್ವ ಸರ್ಕಾರವೊಂದು ಯಾವುದೇ ರಾಜ (ಟಿಪ್ಪು, ಕೆಂಪೇಗೌಡ, ಇತ್ಯಾದಿ), ಧರ್ಮ ಪ್ರವರ್ತಕರ ಜಯಂತಿ (ಬಸವ, ಕನಕ, ವಾಲ್ಮೀಕಿ, ಇತ್ಯಾದಿ) ಆಚರಿಸುವುದು ಪ್ರಜಾಪ್ರಭುತ್ವಕ್ಕೇ ಅವಮಾನ. ಆದರೆ ಭಾರತದಲ್ಲೆಲ್ಲಿದೆ ಪ್ರಜಾಪ್ರಭುತ್ವ, ಇಲ್ಲಿರುವುದು ಊಳಿಗಮಾನ್ಯ ಪ್ರಜಾಪ್ರಭುತ್ವವಲ್ಲವೇ?</p>
			<p>ನಾನು ಬೆಳೆದ ಕರ್ನಾಟಕದಲ್ಲಿ ನಲ್ಲಿಯಲ್ಲಿ ನೀರು ಬರದಿದ್ದರೆ ಖಾಲಿ ಬಿಂದಿಗೆ ಹಿಡಿದು ಮಹಿಳೆಯರು ಪ್ರತಿಭಟನೆ ತೋರುತ್ತಿದ್ದರು. ಇಂದು ಇಪ್ಪತ್ತು ದಿನಗಳಿಗೊಮ್ಮೆ ನಲ್ಲಿಯಲ್ಲಿ ನೀರು ಬಂದರೂ ಪ್ರತಿಭಟಿಸುವವರಿಲ್ಲ. ಅಂದು ಕನ್ನಡಕ್ಕಾಗಿ ರಾಜ್ಯಾದ್ಯಂತ ತಿಂಗಳುಗಟ್ಟಲೇ ಗೋಕಾಕ್ ಚಳವಳಿ ನಡೆಸಿ ಹೋರಾಡಿದ ಜನ ಇಂದು ಕನ್ನಡ ಸಂಘಗಳಿಂದಲೇ ನಿರಂತರ ಶೋಷಣೆಗಳಗಾಗುತ್ತಿದ್ದಾರೆ ಮತ್ತು ಕನ್ನಡ ಶಾಲೆಗಳು ಮುಚ್ಚುತ್ತಿವೆ.</p>
			<p>ಅಂದು ರೈತನೋರ್ವನಿಗೆ ಕಪಾಳಮೋಕ್ಷ ಮಾಡಿದ ವಿದ್ಯುತ್ ನಿಗಮದ ಇಂಜಿನಿಯರ್ ವಿರುದ್ಧ ಚಳವಳಿಗಳು, ಸಮಾವೇಶಗಳು, ಪ್ರತಿಭಟನೆಗಳು ರಾರಾಜಿಸುತ್ತಿದ್ದವು. ಇಂದು ಅದೇ ವಿದ್ಯುತ್ ನಿಗಮದ ನೌಕರರು ರೈತರ ಬೋರ್ವೆಲ್‍ಗಳಿಗೆ ಸರಿಯಾದ ವಿದ್ಯುತ್ ಸರಬರಾಜು ಮಾಡದೇ ನೀರಿದ್ದರೂ ಬಳಸದಂತೆ ಕಣ್ಣಾಮುಚ್ಚಾಲೆಯಾಡಿಸುತ್ತಾರೆ. ಕಿಡಿಗೇಡಿಗಳಾಗಿ ಸಿಂಗಲ್ ಫೇಸ್, ಡಬಲ್ ಫೇಸ್ ಎಂದು ಆಟವಾಡುತ್ತ ಮೋಟಾರುಗಳು ಪದೇ ಪದೇ ಸುಟ್ಟು ಹೋಗುವಂತೆ ಕಿಚಾಯಿಸುತ್ತಾರೆ. ಆದರೂ ಇವುಗಳ ವಿರುದ್ಧ ರೈತಸಂಘ ಯಾವುದೇ ಮುಷ್ಕರ, ಚಳವಳಿ ನಡೆಸಿದ ಬಗ್ಗೆ ಸುದ್ದಿಯಿಲ್ಲ.</p>
			<p>ಬೆಂಗಳೂರಿನ ಸೂಪರ್ ಮಾರ್ಕೆಟ್ಟುಗಳಲ್ಲೇ ಒಣಗಿಸಿದ ಟೊಮೇಟೊ, ಮಾವಿನಹಣ್ಣುಗಳನ್ನು ಕೊಳ್ಳುವ ಜನ ನಮ್ಮ ರೈತರೇಕೆ ಟೊಮ್ಯಾಟೋಗಳನ್ನು ಒಣಗಿಸದೇ ಬೆಲೆ ಇಲ್ಲವೆಂದು ರಸ್ತೆಗೆ ಸುರಿಯುತ್ತಾರೆ ಎಂದು ಚಿಂತಿಸುವುದಿಲ್ಲ. ಅಂದು ಬೆಲೆ ಏರಿಕೆ ವಿರುದ್ಧ ಬಂದ್ ಆಗುತ್ತಿದ್ದವು. ಇಂದು ಜನ ತಾವು ಹೊಂದಿರುವ ಸೈಟುಗಳ ಬೆಲೆ ಏರಿದ್ದಕ್ಕೆ ಖುಷಿಗೊಂಡು ದುಬಾರಿ ಬೆಲೆಯ ಮದ್ಯ ಕುಡಿದು ಸಂತೋಷಿಸುತ್ತಾರೆ.</p>
			<p>ಮೂಲಭೂತ ಸಮಸ್ಯೆಗಳಾದ ಗಾಳಿ, ನೀರು, ವಿದ್ಯುತ್, ವಸತಿ ಸಮಸ್ಯೆಗಳು ಅಂದಿಗಿಂತ ಹೆಚ್ಚು ಜ್ವಲಂತವಾಗಿವೆ. ಆದರೆ ಜನ ಅವುಗಳನ್ನು ಸಮಸ್ಯೆಗಳೆಂದು ಪರಿಗಣಿಸುವುದು ನಿಂತಿದೆ. ಸ್ಟಾಕ್ ಹೋಮ್ ಸಿಂಡ್ರೋಮಿಗೆ ಸಿಲುಕಿ ತಮ್ಮನ್ನು ಹಿಡಿದಿಟ್ಟುಕೊಂಡಿರುವ ಇಸಂಗಳಿಗೆ ಶರಣಾಗಿ ಅವುಗಳನ್ನು ಗಾಢವಾಗಿ ಪ್ರೀತಿಸುತ್ತಿದ್ದಾರೆ. ಜನ ಜೋತುಬಿದ್ದಿರುವುದು ಧರ್ಮ, ಜಾತಿ, ಎಡಪಂಥ, ಬಲಪಂಥ, ರಾಜಕೀಯ ಪಕ್ಷ, ಹಾಗೂ ಕೆಲ ಕುಟುಂಬಗಳು (ರಾಜಕಾರಣಿಗಳ, ಸಿನಿಮಾ ನಟರ) ಇತ್ಯಾದಿ, ಇತ್ಯಾದಿ.</p>
			<p>ಅಂದು ಪೂರ್ಣಚಂದ್ರ ತೇಜಸ್ವಿಯವರು ಲಂಕೇಶ್ ಪತ್ರಿಕೆ ಒಂದು ಹುಚ್ಚಾಸ್ಪತ್ರೆಯಂತಿದೆ ಎಂದಿದ್ದರಂತೆ. ಅವರ ಮಾತು ಇಂದು ಇಡೀ ದೇಶಕ್ಕೆ ಅನ್ವಯವಾಗುತ್ತದೆ. ಇಂದು ಭಾರತಕ್ಕೆ ಬಂದು ಇಳಿದೊಡೆ ಕಾಣುವ ದೃಶ್ಯಗಳು ಅಕ್ಷರಶಃ ನಾವು ಯಾವುದೋ ಒಂದು ದೊಡ್ಡ ಹುಚ್ಚಾಸ್ಪತ್ರೆ ಹೊಕ್ಕ ಅನುಭವ ನೀಡುತ್ತವೆ.</p>
			<p>ಇರಲಿ, ಮೇಲ್ಕಾಣಿಸಿದ ಇಲಿ ಸಮಸ್ಯೆ ಬಗ್ಗೆ ವಿಚಾರಿಸಲಾಗಿ... ಇಲಿಗಳ ಸಮಸ್ಯೆ ಸಾಕಷ್ಟು ವಾಹನವಿಮೆಯ ಕ್ಲೇಮುಗಳನ್ನು ಹುಟ್ಟುಹಾಕಿದೆಯಂತೆ! ವಾಹನವಿಮೆ ಇಲಿಗಳಿಂದಾದ ನಷ್ಟವನ್ನು ಭರಿಸಿಕೊಡುತ್ತವಂತೆ. ಸದ್ಯ ಇಲಿ ಸಮಸ್ಯೆಗೆ ವಿಮೆ ಪರಿಹಾರವಿದೆ. ಆದರೆ ಮೇಲ್ಕಾಣಿಸಿದ ಉಳಿದ ಸಮಸ್ಯೆಗಳಿಗೆ...?</p>
			<p>* ಮೂಲತಃ ದಾವಣಗೆರೆಯ ರವಿ ಹಂಜ್ ಕಳೆದ ಎರಡು ದಶಕದಿಂದ ಶಿಕಾಗೋ ನಗರ ವಾಸಿ. ಉದ್ಯೋಗ ಮ್ಯಾನೇಜ್ಮೆಂಟ್ ತಜ್ಞ. ಕೃಷಿ, ಬ್ಲಾಗು ಬರಹ, ಅನುವಾದ ಹವ್ಯಾಸ. ಪೂರ್ಣಚಂದ್ರ ತೇಜಸ್ವಿಯವರ ‘ಜುಗಾರಿ ಕ್ರಾಸ್’ನ್ನು ಇಂಗ್ಲಿμïಗೆ ಅನುವಾದಿಸಿದ್ದಾರೆ.</p>
		</div>
		<?php require_once(PHY_FLAT_URL . 'article-lists/others.php'); ?>
	</div>
</div>

<div class="container-fluid">
	<div class="row align-items-top justify-content-center kannada">
		<div class="col-md-8 article">
			<p class="date english">2<sup>nd</sup> January 2018</p>
			<h1 class="title">ಕರ್ನಾಟಕವೆಂಬ ದಾರ್ಶನಿಕ ಆವರಣ</h1>
			<h2 class="author">ಎಸ್. ನಟರಾಜ ಬೂದಾಳು</h2>
		<p class="description">ಮಧ್ಯಕಾಲೀನ ಕರ್ನಾಟಕವನ್ನು ಒಂದು ದಾರ್ಶನಿಕ ಆವರಣವೆಂದು ನೋಡಿದರೆ ಇಲ್ಲಿನ ಧಾರ್ಮಿಕ ಸಮುದಾಯಗಳು, ಅವುಗಳ ದರ್ಶನಗಳು, ನಂಬಿಕೆಗಳು ಮತ್ತು ಆಚರಣೆಗಳು ಹಾಗೂ ಪರಸ್ಪರರೊಡನೆ ಅವುಗಳ ಒಡನಾಟ ಹೇಗೆ ಕಾಣುತ್ತದೆ? ಈ ಪ್ರಶ್ನೆಯನ್ನು ಕೇಂದ್ರದಲ್ಲಿರಿಸಿಕೊಂಡರೆ ಕರ್ನಾಟಕದ ಬಹುಸಂಸ್ಕೃತಿಗಳು ಮತ್ತು ಅವುಗಳ ಬಹುಮುಖ ಓದಿನ ಸಾಧ್ಯತೆಗಳೇನು? ಮಧ್ಯಕಾಲೀನ ಕರ್ನಾಟಕದ ಧಾರ್ಮಿಕ ಮತ್ತು ದಾರ್ಶನಿಕ ಬಹುತ್ವಗಳ ಹಾಗೂ ಅವುಗಳ ಮುಕ್ತ ಲಭ್ಯತೆಯ ಚಿತ್ರಣ ಇಲ್ಲಿದೆ.</p>
<p>ಬೌದ್ಧ, ಆಜೀವಿಕ, ಜೈನ, ಸಿದ್ಧ, ವಚನ, ನಾಥ, ಕಾಪಾಲಿಕ, ಶಾಕ್ತ, ಕೌಳ, ರಸಸಿದ್ಧ, ಸೂಫಿ, ಅವಧೂತ, ಆರೂಢ, ಅಚಲ, ತತ್ವಪದಕಾರ, ಸಹಜಯಾನ ಮುಂತಾದ ಪರಂಪರೆಗಳು ಮತ್ತು ವೈದಿಕ ಪಂಥಗಳ ನಡುವಿನ ಸಾಮರಸ್ಯ-ಸಂಘರ್ಷಗಳ ಕನಿಷ್ಠ ಎರಡೂವರೆ ಸಾವಿರ ವರುಷಗಳ ದೀರ್ಘಕಾಲೀನ ಚರಿತ್ರೆ ಕರ್ನಾಟಕಕ್ಕೆ ಇದೆ. ಮೇಲಿನ ಪಟ್ಟಿಯಲ್ಲಿ ಕೆಲವನ್ನು ಮಾತ್ರ ಬಹುಚರ್ಚಿತ ಸಾಂಸ್ಥಿಕ ಧರ್ಮಗಳನ್ನಾಗಿ ನೋಡುವ ಕ್ರಮವಿದೆ. ಇನ್ನು ಕೆಲವನ್ನು ಪಂಥಗಳೆಂದೋ, ದರ್ಶನಗಳೆಂದೋ, ಪರಂಪರೆಗಳೆಂದೋ ಗುರುತಿಸುವ ಕ್ರಮವಿದೆ. ಕೆಲವಕ್ಕೆ ಅಖಿಲ ಭಾರತ ಅಥವಾ ಅದಕ್ಕೂ ವಿಸ್ತಾರವಾದ ಭೌಗೋಳಿಕ ಆವರಣಗಳಿದ್ದರೆ ಇನ್ನು ಕೆಲವು ತೀರಾ ಸ್ಥಳೀಯ ಆವರಣಗಳಲ್ಲಿ ಅನುಸರಣೆಯಲ್ಲಿವೆ. ಕೆಲವು ದಾಖಲಿತ ಚರಿತ್ರೆಯ ಭಾಗವಾಗಿಲ್ಲದಿದ್ದರೂ ಸಮೂಹದ ನಡುವೆ ಜೀವಂತವಿವೆ. ಇನ್ನು ಕೆಲವು ತಾತ್ವಿಕವಾಗಿ ಅತ್ಯಂತ ಭ್ರಷ್ಟಗೊಂಡು ಕೇವಲ ಅವುಗಳ ಹೆಸರಿನೊಂದಿಗೆ ಸಂಪರ್ಕ ಮತ್ತು ವಾರಸುದಾರಿಕೆಗೆ ಸೀಮಿತವಾಗಿವೆ.</p>
<p>ಮೇಲಿನ ಪಟ್ಟಿಯಲ್ಲಿ ಹಿಂದೂ ಎಂಬ ಹೆಸರನ್ನು ಬೇಕೆಂದೇ ಉಲ್ಲೇಖಿಸಿಲ್ಲ. ಏಕೆಂದರೆ ಮೇಲಿನವುಗಳಾಚೆಗಿನ ಸ್ವತಂತ್ರ ಚಹರೆಗಳ ಧರ್ಮವೊಂದು ಈ ನೆಲದ ಆಚರಣೆಯ ಭಾಗವಾಗಿಲ್ಲ. ಇಂದಿಗೂ ಇದರಲ್ಲಿ ಹೆಚ್ಚಿನ ಬದಲಾವಣೆ ಇಲ್ಲದಿದ್ದರೂ, ಮೇಲಿನವುಗಳನ್ನು ಹಿಂದೂ ಎಂಬ ತೀರಾ ಇತ್ತೀಚಿನ ಪದದ ಅಡಿಯಲ್ಲಿ ಅದುಮಿಟ್ಟುಕೊಂಡು ರಾಷ್ಟ್ರೀಯವಾದದ ಹಗ್ಗದಿಂದ ಕಟ್ಟಿಕೊಂಡು ಬೀದಿ ಬೀದಿಯಲ್ಲಿ ಎಳೆದಾಡುತ್ತಿರುವುದನ್ನು ನಾವೀಗ ನೋಡುತ್ತಿದ್ದೇವೆ. ಹಿಂದೂ ಎಂದು ಈಗ ಕರೆದುಕೊಳ್ಳುತ್ತಿರುವ ಧರ್ಮವನ್ನು ಹಾಗೆ ಒಂದು ಧರ್ಮವೆಂದು ಕರೆಯಲು ಅನೇಕ ಅಡ್ಡಿಗಳಿವೆ. ಮೊದಲನೆಯದಾಗಿ ಅನೇಕ ಪಂಥಗಳ/ದರ್ಶನಗಳ/ಪರಂಪರೆಗಳ ಸಮೂಹಗಳನ್ನು ಇವೆಲ್ಲ ಒಂದೇ ಧರ್ಮದ ಅನೇಕ ಆಯಾಮಗಳೆಂಬ ಚಿತ್ರಣವನ್ನು ಬಲಪಂಥೀಯರು. ಅದರಲ್ಲಿಯೂ ಪ್ರಧಾನವಾಗಿ ವೈದಿಕ ದರ್ಶನಗಳಿಂದ ಪ್ರಣೀತವಾದ ನಂಬಿಕೆ ಮತ್ತು ಆಚರಣಾ ವಿಧಾನಗಳನ್ನೇ ಹಿಂದೂ ಎಂದು ಕರೆಯುವ ಒತ್ತಾಯದ ರಾಷ್ಟ್ರೀಯವಾದವನ್ನು ಅವರು ಬಳಸುತ್ತಿದ್ದಾರೆ. ಆ ಮೂಲಕ ಜಾತಿ-ವರ್ಣವ್ಯವಸ್ಥೆಯನ್ನು ಸಾಂಸ್ಕೃತಿಕ ಯಜಮಾನಿಕೆಗೆ ತನ್ಮೂಲಕ ರಾಜಕೀಯ ಶಕ್ತಿಗೆ ಬಳಸಿಕೊಳ್ಳುವ ಹುನ್ನಾರಗಳು ಮೇಲ್ನೋಟಕ್ಕೆ ಕಂಡುಬರುತ್ತವೆ. ಹಾಗಾಗಿ ಈ ನೆಲದ ನೂರಾರು ಸಮೂಹಗಳು ತಮ್ಮನ್ನು ‘ಒಂದು ಧರ್ಮವೆಂದು’ ಗ್ರಹಿಸಿದ್ದೇ ಆದರೆ ವೈರಿಯ ಗಾಳವನ್ನು ನಾವಾಗಿ ನುಂಗಿದಂತಾಗುತ್ತದೆ. ಅನೇಕ ಪಂಥಗಳ, ದರ್ಶನಗಳ, ಆಚರಣೆಗಳ, ನಂಬಿಕೆಗಳ ಗುಂಪುಗಳೆಂದು ಅನೇಕವಾಗಿಯೇ ನೋಡುವುದು ಸರಿಯಾದ ಕ್ರಮವಾಗಿದೆ.</p>
<p>ಕರ್ನಾಟಕವನ್ನು ಒಂದು ದಾರ್ಶನಿಕ ಆವರಣವೆಂದು ಪರಿಭಾವಿಸಿ ನಡೆಸುವ ಅಧ್ಯಯನಗಳು ಹೆಚ್ಚು ನೆಲಮಟ್ಟದ ಪ್ರಯತ್ನಗಳಾಗಬಲ್ಲವು. ಏಕೆಂದರೆ ಭಾರತದ ತಾತ್ವಿಕ ನಕಾಶೆಯೊಂದನ್ನು ಬಿಡಿಸಿದರೆ ಅದರಲ್ಲಿ ಕರ್ನಾಟಕ ಆಯಕಟ್ಟಿನ ಭಾಗ. ಅಖಿಲ ಭಾರತೀಯ ದರ್ಶನಗಳಲ್ಲಿ ಹಲವು ಕರ್ನಾಟಕದ ಕೊಡುಗೆ. ಉದಾಹರಣೆಗೆ ಮಂಗಳೂರಿನ ಕರಾವಳಿಯ ನೆಲದಿಂದ ಇಡೀ ಭಾರತ ಮತ್ತು ಅದರಾಚೆಗೂ ವ್ಯಾಪಿಸಿರುವ ನಾಥಪಂಥವು ಹೊರಹೊಮ್ಮುತ್ತದೆ. ಇಂದಿಗೂ ಭಾರತದ ಬಹಳ ದೊಡ್ಡ ಪಂಥ, ದರ್ಶನವೆಂದರೆ ನಾಥ ಪಂಥವೆ. ಇನ್ನು ಭಾರತದ ಮೂಲ ನಿವಾಸಿಗಳ ಸ್ವತಂತ್ರ ಚಹರೆಗಳಲ್ಲಿ ಮುಖ್ಯವಾದ ಶೈವಾರಾಧನೆ, ನಾಗಾರಾಧನೆ, ಮಾತೃ ಆರಾಧನೆ, ಜಲಸಂಸ್ಕೃತಿಯ ಆರಾಧನೆ, ಚಾಂದ್ರ ನಡೆಯ ಸ್ಪಷ್ಟ ಮಾದರಿಗಳ ಮೂಲಕ ಕನ್ನಡದ ನೆಲದ ದರ್ಶನ ಪರಂಪರೆಗಳು ದ್ರಾವಿಡ ಮೂಲ ಚಹರೆಗಳನ್ನು, ಬಹುತ್ವದ ಉತ್ತಮ ಮಾದರಿಗಳನ್ನು, ಜೀವ ಸಮಾನತೆಯ ಆಶಯಗಳನ್ನು ಮುಂದಿಡುತ್ತಿವೆ. ಈ ಚಹರೆಗಳೆಲ್ಲ ಕೇವಲ ವಿಧಿ-ನಿμÉೀಧಗಳ ಆಚರಣೆಗಳು ಮಾತ್ರವಲ್ಲ; ಬದಲಿಗೆ ಅವುಗಳು ಸಮಾನತೆಯ ಮತ್ತು ಬಹುತ್ವದ ಆಶಯಗಳ ಅನ್ವಯವಾಗಿವೆ. ಇನ್ನೂ ಮುಖ್ಯವಾದ ಅಂಶವೆಂದರೆ ಇವುಗಳ ನಡುವೆಯೇ ಭಾರತದ ದಾರ್ಶನಿಕ ಚರಿತ್ರೆಯನ್ನು ದ್ವೈತಾದ್ವೈತಗಳ ಮೂಲಕ ಮಾತ್ರವೇ ದಾಖಲಿಸಿ ಅವುಗಳ ಮೂಲಕ ಮಾತ್ರ ನೋಡಲು ಒತ್ತಾಯಿಸುವ ಓದುಗಳು ಕೂಡಾ ಚಾಲ್ತಿಯಲ್ಲಿವೆ</p>
<p>ಕರ್ನಾಟಕದ ಧಾರ್ಮಿಕ ಅಭಿವ್ಯಕ್ತಿಯನ್ನು ಗಮನಿಸಿದಾಗ ಪ್ರಮುಖವಾಗಿ ಬೌದ್ಧ, ಶೈವ, ಸಿದ್ಧ, ನಾಥ, ತತ್ವಪದಕಾರ, ಶಾಕ್ತ, ಅವಧೂತ, ಆರೂಢ, ಅಚಲ, ಶರಣ, ಜೈನ, ವೈಷ್ಣವ ಭಕ್ತಿಪಂಥ ಮತ್ತು ಕಣ್ಮರೆಯಾಗಿರುವ ಆಜೀವಿಕ ಮತ್ತು ಕಾಪಾಲಿಕ ಪಂಥಗಳು ಕಾಣುತ್ತವೆ. ಇವುಗಳಲ್ಲಿ ಪ್ರಜಾಸತ್ತೆಯ ಜೀವಪೋಷಕ ಆಶಯಗಳಾದ ಬಹುತ್ವದ ಪೋಷಣೆ, ಸಮಾನತೆಯ ಆಶಯಗಳು, ನಿಸರ್ಗ ವಿವೇಕ, ಶ್ರಮ-ಕೌಶಲಗಳನ್ನು ಜ್ಞಾನ ಮಾಧ್ಯಮಗಳನ್ನಾಗಿ ಪರಿಭಾವಿಸುವುದು, ಪ್ರಮಾಣಗಳ ನಿರಾಕರಣೆ, ಲಿಂಗ ಸಮಾನತೆ, ಅನ್ನಾಹಾರಾದಿಗಳ ಆಯ್ಕೆಯ ಹಕ್ಕು, ನಡೆ-ನುಡಿಯ ಸಾಮರಸ್ಯ, ಕರುಣಾಮೈತ್ರಿ, ಎಲ್ಲ ಧಾರ್ಮಿಕ ಸಂರಚನೆಗಳನ್ನು ನಿರಾಕರಿಸಿದ ಸರ್ವನಿರಸನವಾದ ಅಥವಾ ಸಹಜಯಾನ ಮುಂತಾದ ದಾರ್ಶನಿಕ ನಿಲುವುಗಳು ಎದ್ದು ಕಾಣುತ್ತವೆ. ಈ ನೆಲದ ಆವರಣದ ಧರ್ಮಗಳು ಇಂತಹ ಆಶಯಗಳನ್ನು ಕಾಲಾನುಕಾಲಕ್ಕೆ ಹೇಗೆ ನಿರ್ವಹಿಸಿದವು ಎಂಬ ಅಧ್ಯಯನ ಅನೇಕ ಹೊಳಹುಗಳನ್ನು ನೀಡಬಲ್ಲದು.</p>
<figure class="float-md-left maxw-600"><img class="img-fluid" src="<?=PUBLIC_URL?>images/201801/0014a.jpg" /></figure>
<p>ಸಾಮಾನ್ಯವಾಗಿ ಭಾರತದ ದಾರ್ಶನಿಕ ಚರಿತ್ರೆಯನ್ನು ಉತ್ತರದ ಮೂಲಕವೇ ನೋಡಿ, ದಕ್ಷಿಣವನ್ನು ಒಂದು ಅನುಬಂಧವಾಗಿ ನೋಡುವ ಕ್ರಮ ದೀರ್ಘಕಾಲದಿಂದ ಚಾಲ್ತಿಯಲ್ಲಿದೆ. ಪಾಶ್ಚಾತ್ಯ ವಿದ್ವಾಂಸರು ನಡೆಸಿದ ಓರಿಯಂಟಲ್ ಅಧ್ಯಯನಗಳು ಸಹ ಇದಕ್ಕೆ ಹೊರತೇನಲ್ಲ. ಅವರ ಪಾಲಿಗೆ ಸಂಸ್ಕೃತವೇ ಇಲ್ಲಿನ ವಿಶ್ವ! ದಕ್ಷಿಣದ ನೆಲೆಯಿಂದ ಸಹ, ಕನ್ನಡದ ಮೂಲಕ ಕೂಡ ಧಾರ್ಮಿಕ-ಭಾರತವನ್ನು ನೋಡಬಹುದು, ಕಾಣಿಸಿಕೊಡಬಹುದು ಎನ್ನುವ ನಿಲುವುಗಳ ಅಧ್ಯಯನಗಳು ತೀರಾ ಕಮ್ಮಿ. ಈಗ ನಮ್ಮ ಮುಂದಿರುವ ಸಮಸ್ಯೆಯೆಂದರೆ ನಮ್ಮ ದಾರ್ಶನಿಕ ಚರಿತ್ರೆಯನ್ನು ಇಂತಹ ಬಹುತ್ವ ಮತ್ತು ಸ್ಥಳೀಯ ನೆಲೆಗಳ ಮೂಲಕ ಕಟ್ಟಿಕೊಳ್ಳಬೇಕಾಗಿರುವುದು. ದ್ವೈತಾದ್ವೈತವನ್ನು ನಿರಾಕರಿಸುವ ದೃಷ್ಟಿಕೋನಗಳನ್ನು, ಲೋಕವನ್ನು ಸಂಬಂಧ ಆಧಾರಿತ ಪ್ರಕ್ರಿಯೆ ಎಂದು ವಿವರಿಸುವ ದೃಷ್ಟಿಕೋನಗಳನ್ನು, ಅಧಿಕಾರ ಕೇಂದ್ರಗಳಿಗೆ ಮಣಿಯದ ದೃಷ್ಟಿಕೋನಗಳನ್ನು ಹೆಕ್ಕಿ ಮುಂದಿಟ್ಟುಕೊಳ್ಳಬೇಕಾಗಿದೆ. ಅವು ನಮ್ಮ ನಡುವೆ ಯಥೇಚ್ಛವಾಗಿವೆ. ಅವುಗಳನ್ನು ಒಳಗೊಳ್ಳುವ ಓದುಗಳನ್ನು ನಾವೀಗ ಕಂಡುಕೊಳ್ಳಬೇಕಿದೆ. ಇವುಗಳೊಡನೆ ಮಾತಿಗೆ ತೊಡಗಲು ಇರಬೇಕಾದ ಮೊದಲ ಅರ್ಹತೆಯೆಂದರೆ ಜಾತ್ಯತೀತ, ಪಂಥಾತೀತ ಮತ್ತು ಧರ್ಮ ಮುಕ್ತ ಮನಸ್ಸು. ಆದರೆ ಇದು ಸಲೀಸಾಗಿ ನಡೆಯಬಹುದಾದ ಸಂಗತಿಯೇನಲ್ಲ. ಈ ಸಂಘμರ್Áತ್ಮಕ ದಾರಿಯನ್ನೊಮ್ಮೆ ಅವಲೋಕಿಸಿದರೆ ಮುಂದಿನ ದಾರಿಗಳು ಹೊಳೆದಾವು ಎಂಬುದು ಈ ಲೇಖನದ ಆಶಯ.</p>
<h3>ಬೌದ್ಧ ಮಹಾಯಾನ</h3>
<p>ಬೌದ್ಧ ಮಹಾಯಾನವು ಪ್ರವರ್ತಿತವಾದದ್ದು ಕನ್ನಡದ ನೆಲದಿಂದ. ಮೇಲ್ನೋಟಕ್ಕೆ ಇದು ದೂರಾನ್ವಯದ ಸಂಗತಿಯಿರಬಹುದೆಂಬ ಅನಿಸಿಕೆಗೆ ಆಸ್ಪದವಿದೆ. ಆದರೆ ಇದರ ಸಾಧ್ಯತೆಯನ್ನು ಪರಿಶೀಲಿಸಲು ಅಡ್ಡಿಯಿಲ್ಲ. ಪ್ರಜ್ಞಾಪಾರಮಿತ ಸೂತ್ರಗಳನ್ನು ಮಹಾಯಾನ ಬೌದ್ಧ ತಾತ್ವಿಕತೆಯ ಪ್ರಧಾನ ಆಕರಗಳೆಂದು ಬಹುಪಾಲು ತಾತ್ವಿಕರು ಒಪ್ಪುತ್ತಾರೆ. ಇವುಗಳನ್ನು ವೈಪುಲ್ಯ ಸೂತ್ರಗಳೆಂದೂ ಕರೆಯಲಾಗುವ ಇವುಗಳನ್ನು ಅಂದಿನ ದಕ್ಷಿಣ ಭಾರತದ ಅಧೋಲೋಕದ ಒಡೆಯನಾದ ಮಹಾನಾಗನು ಕಾಪಾಡಿಕೊಂಡಿದ್ದನೆಂದೂ, ನಾಗಾರ್ಜುನನಿಗೆ ಅವುಗಳು ದೊರೆತುದರಿಂದ ಅವುಗಳನ್ನಾಧರಿಸಿ ಮಹಾಯಾನವನ್ನು ಪ್ರವರ್ತಿಸಿದನೆಂದೂ ರೈಸ್ ಡೇವಿಡ್ಸ್, ಕಲೂಪಹಾನ, ಕೆ ಕೆ ಇನಾದ ಮುಂತಾದ ಇತಿಹಾಸಕಾರರು ದಾಖಲಿಸುತ್ತಾರೆ. ಈ ಮಹಾನಾಗ ಯಾರು, ಅಧೋಲೋಕವೆಂಬುದು ಯಾವುದು? ಮುಂತಾದ ಪ್ರಶ್ನೆಗಳಿಗೆ ಸ್ಪಷ್ಟ ಉತ್ತರಗಳಿಲ್ಲ. (ಸನ್ನತಿಯಲ್ಲಿ ಆಶೋಕನು ಕಟ್ಟಿಸಿದ್ದ ಸ್ತೂಪಕ್ಕೆ ಅಧೋಲೋಕ ಮಹಾಚೈತ್ಯ ಎಂಬ ಹೆಸರಿದೆ!) ಬೌದ್ಧ ಮಾಧ್ಯಮಿಕ ಅಥವಾ ಮಹಾಯಾನ ಬೌದ್ಧ ಧರ್ಮದ ಆರಂಭದ ನೆಲವೆಂದು ಕರ್ನಾಟಕವನ್ನೂ ಅದರ ಪ್ರಧಾನ ಆಚಾರ್ಯನೆಂದು ನಾಗಾರ್ಜುನನನ್ನೂ ಗುರುತಿಸುತ್ತಾರೆ. ವಿದ್ವಾಂಸರು ಸೂಚಿಸುವ ನಾಗಾರ್ಜುನನ ಬದುಕಿನ ಮೂರು ಹಂತಗಳನ್ನು ಗಮನಿಸಿದರೆ, ಮೊದಲನೆಯದಾಗಿ ಅವನ ಹುಟ್ಟು ಬಾಲ್ಯ ಯೌವನದ ಮೊದಲ ಭಾಗ ಕರ್ನಾಟಕದ ಪ್ರಾಂತದಲ್ಲಿ ಸಂಭವಿಸಿದೆ. ಎರಡನೆಯ ಘಟ್ಟದಲ್ಲಿ ಅವನು ನಲಂದಾ ವಿಶ್ವವಿದ್ಯಾಲಯದಲ್ಲಿ ಗುರುವಾಗಿ ಬಹಳ ಕಾಲ ಉತ್ತರ ಭಾರತದಲ್ಲಿ ಕಳೆದಿರಬೇಕು. ಕೊನೆಯ ದಿನಗಳನ್ನು ಸಾತಕರ್ಣಿಗಳು ಅವನಿಗಾಗಿ ಶ್ರೀಶೈಲದಲ್ಲಿ ಕಟ್ಟಿಸಿಕೊಟ್ಟ ಬೌದ್ಧ ವಿಹಾರದಲ್ಲಿ ಕಳೆದನೆಂಬುದು ನಿರ್ವಿವಾದವಾದುದು. ಶಾತವಾಹನ ದೊರೆ ಗೌತಮೀಪುತ್ರ ಸಾತಕರ್ಣಿಯ ಜೊತೆಗಿನ ನಾಗಾರ್ಜುನನ ಸ್ನೇಹ ಮಹತ್ವದ ಸಂಗತಿಯಾಗಿ ಇತಿಹಾಸದಲ್ಲಿ ದಾಖಲಾಗಿದೆ. ಆ ದೊರೆಗೆ ಪತ್ರಗಳ ರೂಪದಲ್ಲಿ ನಾಗಾರ್ಜುನನು ಬರೆದ ಸಹೃಲ್ಲೇಖವೆಂಬ ಕೃತಿ ಇದಕ್ಕೆ ಸಾಕ್ಷಿಯಾಗಿದೆ. ಇದರ ಜೊತೆಗೆ ಆಗ ದಕ್ಷಿಣಭಾರತದಲ್ಲಿ ಇದ್ದ ಮೂರು ಬೌದ್ಧ ವಿಶ್ವವಿದ್ಯಾಲಯಗಳಲ್ಲಿ ಒಂದಾದ ಕೋಢಿಮಠದ ಜೊತೆಗೆ (ಇಂದಿನ ಬಳ್ಳಿಗಾವೆ) ನಾಗಾರ್ಜುನನ ಹೆಸರು ಜೋಡಣೆಯಾಗಿದೆ. ಅದು ವಜ್ರಯಾನ ಪಂಥದ ವಿಶ್ವವಿದ್ಯಾಲಯವಾಗಿದ್ದು, ಅಲ್ಲಿಗೆ ಚೀನೀ ಯಾತ್ರಿಕ ಹುಯನ್ ತ್ಸಾಂಗ್ ಭೇಟಿ ನೀಡಿ ಅದರ ಬಗೆಗೆ ತನ್ನ ಪ್ರವಾಸಕಥನದಲ್ಲಿ ಬರೆದಿದ್ದಾನೆ. ಅಲ್ಲಿಗೆ ಅಶೋಕ ಚಕ್ರವರ್ತಿಯು ರಕ್ಕಿತನೆಂಬ ಪ್ರತಿನಿಧಿಯನ್ನು ಕಳಿಸಿದುದನ್ನು ದಾಖಲಿಸುತ್ತಾನೆ. ಆಗ ಇದ್ದ ಇತರ ವಿಶ್ವವಿದ್ಯಾಲಯಗಳೆಂದರೆ ಮಹಿಷಮಂಡಲ (ಮೈಸೂರು) ಮತ್ತು ಕಾಂಚೀಪುರಂ.</p>
<p>ಬೌದ್ಧ ಮಾಧ್ಯಮಿಕದ ನಿಲುವೇನು? ಎನ್ನುವ ಪ್ರಶ್ನೆಗೆ ನೇರ ಉತ್ತರ ನೀಡುವುದಾದರೆ ಯಾವ್ಯಾವುದು ಬೌದ್ಧ ತಾತ್ವಿಕತೆಯ ನಿಲುವಲ್ಲ? ಎನ್ನುವ ಪ್ರಶ್ನೆಯಾಗಿ ಮಾರ್ಪಡಿಸಿಕೊಳ್ಳಬೇಕಾಗುತ್ತದೆ. ಲೋಕಕ್ಕೆ ಕೇಡುಂಟುಮಾಡುವ ಮಿಥ್ಯಾನಂಬಿಕೆಗಳ ನಿರಾಕರಣೆಯನ್ನು ಶೂನ್ಯತೆ ಅಥವಾ ಮಧ್ಯಮಮಾರ್ಗ ಎನ್ನುತ್ತಾರೆ. ಬುದ್ಧ ಗುರು ತಿಳಿಸಿಕೊಟ್ಟ ಶೂನ್ಯವೆಂದರೆ ಏನೂ ಇಲ್ಲದಿರುವುದಲ್ಲ. ಲೋಕವನ್ನು ಅದಿರುವಂತೆಯೇ ನೋಡಲು ಸಾಧ್ಯವಾಗುವ ಮುಕ್ತ ಮನಸ್ಥಿತಿಯು ಶೂನ್ಯತೆ. ಇಲ್ಲಿ ಎರಡು ಸವಾಲುಗಳಿವೆ. ಒಂದು ಎಲ್ಲ ರೀತಿಯ ತಾರತಮ್ಯಗಳಿಗೆ ಕಾರಣವಾಗಿರುವ ಕೇಡುಗಳ ಸಂರಚನೆಗಳು ಮನುಷ್ಯನ ಮನೋಕೋಶಕ್ಕೆ ಬರದಂತೆ ತಡೆಯುವುದು ಮತ್ತು ಎರಡನೆಯದು, ಲೋಕವನ್ನು ಅದಿರುವಂತೆ ಸರಿಯಾಗಿ ಅರ್ಥಮಾಡಿಕೊಳ್ಳಲು ಬೇಕಾಗಿರುವ ನಿಸರ್ಗವಿವೇಕವನ್ನು ಕಾಪಾಡುವುದು.</p>
<p>ಲೋಕದೊಳಗೆ ಇರುವ ನಿಸರ್ಗವಿವೇಕವನ್ನು ನಮ್ಮ ನಡುವಿಗೆ ಬರದಂತೆ ತಡೆಯುತ್ತಿರುವವರು ನಾವೇ ಆಗಿದ್ದೇವೆ. ಅದಕ್ಕೆ ಕಾರಣ ನಮ್ಮ ಮನಸ್ಸಿನಲ್ಲಿ ತುಂಬಿಕೊಂಡಿರುವ ಸುಳ್ಳು ಸಂರಚನೆಗಳು. ಈ ಸಂರಚನೆಗಳು ನಮ್ಮ ತಿಳುವಳಿಕೆ ಮತ್ತು ಎಲ್ಲ ನಡೆಗಳನ್ನು ನಿಯಂತ್ರಿಸುತ್ತಿವೆ. ಇವುಗಳಿಂದ ಮುಕ್ತವಾಗಿ ಯೋಚಿಸಿ ನಡೆದುಕೊಂಡರೆ ಮಾತ್ರ ಲೋಕವನ್ನು ಅದಿರುವಂತೆ ನೋಡಲು ಸಾಧ್ಯವಾಗುತ್ತದೆ. ನಮ್ಮ ಮನೋಕೋಶಕ್ಕೆ ನಿಜವಲ್ಲದ ಸಂಗತಿಗಳನ್ನು ತಂದು ತುಂಬಿ ಅವುಗಳ ಮೂಲಕ ನಮ್ಮನ್ನು ನಿಯಂತ್ರಿಸಲಾಗುತ್ತಿದೆ. ಈ ಅನ್ಯ ನಿಯಂತ್ರಣದಿಂದ ಮುಕ್ತವಾಗಬೇಕು. ಅದಕ್ಕಾಗಿ ಬುದ್ಧಗುರು ಈ ಕೆಳಗಿನ ಹದಿನಾಲ್ಕು ಸಂಗತಿಗಳ ಬಗೆಗಿನ ಚರ್ಚೆಯನ್ನು ತಿರಸ್ಕರಿಸಿ ಮೌನತಾಳಿದನು. ಇದು ಉತ್ತರಿಸಲಾರದ ಮೌನವಲ್ಲ; ಬದಲಿಗೆ ನಮ್ಮ ಇಡೀ ಬದುಕಿನ ನಡೆಯನ್ನು ದಿಕ್ಕುತಪ್ಪಿಸಬಲ್ಲಂತಹ ಕಾಲ್ಪನಿಕ ಮತ್ತು ಪೊಳ್ಳು ಸಂಗತಿಗಳ ಜೊತೆಗೆ ಮಾತುಕತೆಗೆ ಹೋಗುವ ಅಗತ್ಯವೇ ಇಲ್ಲವೆಂಬುದನ್ನು ಅವನು ಕಂಡುಕೊಂಡನು. ಅವುಗಳೆಂದರೆ:</p>
<ol>
<li>ಈ ಜಗತ್ತು ಕಾಲಾತೀತವೆ? ಅಲ್ಲವೆ? ಅಥವಾ ಎರಡೂ ಹೌದೆ? ಅಥವಾ ಎರಡೂ ಅಲ್ಲವೆ?</li>
<li>ಈ ಜಗತ್ತಿಗೆ ಮಿತಿ ಇದೆಯೆ? ಇಲ್ಲವೆ? ಅಥವಾ ಎರಡೂ ಹೌದೆ? ಅಥವಾ ಎರಡೂ ಅಲ್ಲವೆ?</li>
<li>ತಥಾಗತ ಮರಣಾನಂತರ ಬದುಕಿರುತ್ತಾನೆಯೆ? ಇಲ್ಲವೆ? ಅಥವಾ ಎರಡೂ ಹೌದೆ? ಅಥವಾ ಎರಡೂ ಅಲ್ಲವೆ?</li>
<li>ಆತ್ಮ ಶರೀರಕ್ಕಿಂತ ಬೇರೆಯೋ? ಅಥವಾ ಎರಡೂ ಒಂದೇನೋ?</li>
</ol>
<p>ಈ ಪ್ರಶ್ನೆಗಳಿಗೆ ಉತ್ತರ ಹುಡುಕುವುದು ಇಲ್ಲದ ಮೊಲದ ಕೊಂಬುಗಳ ಬಗೆಗೆ ಚರ್ಚೆಗೆ ತೊಡಗುವುದೂ ಒಂದೇ ಆಗಿರುತ್ತದೆ. ಇದು ಕೇವಲ ಚರ್ಚೆಗೆ ತೊಡಗುವ ಸಂಗತಿಯμÉ್ಟೀ ಅಲ್ಲ. ಇವು ನಮ್ಮ ಬದುಕನ್ನು ಇಡಿಯಾಗಿ ವಾಸ್ತವದಾಚೆಗೆ ಕೊಂಡೊಯ್ಯಲು ಸಾಕಾಗುತ್ತವೆ. ಈ ಪ್ರಶ್ನೆಗಳನ್ನು ವಿಜ್ಞಾನದ ಎದುರಿಗೆ ಇಟ್ಟರೆ ಯಾವ ಪ್ರತಿಕ್ರಿಯೆ ಬರುತ್ತಿದೆಯೊ ಅದನ್ನೆ ಬುದ್ಧಗುರು ಸೂಚಿಸಿದನು. ಹಾಗಾದರೆ ಬೌದ್ಧ ಮಧ್ಯಮಮಾರ್ಗ ಎಂದರೆ ಕೇವಲ ಸುಮ್ಮನಿರುವುದೆ? ಇಲ್ಲ. ಅರಿಯದಿರುವ ಸಂಗತಿಗಳ ಬಗೆಗೆ ಪೊಳ್ಳು ನಂಬಿಕೆಗಳನ್ನು ಹುಟ್ಟುಹಾಕದಿರುವುದು ಮತ್ತು ಜ್ಞಾನವನ್ನು ಸ್ಥಗಿತಗೊಳಿಸದೆ ಹರಿಯಬಿಡುವುದು. ನಾಗಾರ್ಜುನನ ಮಾತಿನಲ್ಲಿಯೇ ಹೇಳುವುದಾದರೆ ಲೋಕವನ್ನು ಅದಿರುವಂತೆಯೇ ಗ್ರಹಿಸುವುದು ಮತ್ತು ಅದಕ್ಕೆ ತಕ್ಕ ಹಾಗೆ ನಡೆದುಕೊಳ್ಳುವುದು. ಅವನ ಮಾತಿನಲ್ಲಿಯೇ ಹೇಳುವುದಾದರೆ:</p>
<p>ಮಂಗಳವೂ ಪ್ರಾಪಂಚಿಕತೆಯ ಉಪಶಮನವೂ ಆದ ಪ್ರತೀತ್ಯಸಮುತ್ಪಾದವನ್ನು ಅನಿರೋಧ, ಅನುತ್ಪಾದ, ಅನುಚ್ಛೇದ, ಅಶಾಶ್ವತ ಅನೇಕಾರ್ಥ, ಅನಾನಾರ್ಥ, ಅನಾಗಮ, ಅನಿರ್ಗಮ – ಎಂದು ಉಪದೇಶಿಸಿದ ಸಂಬುದ್ಧನಿಗೆ ವಂದಿಸುತ್ತೇನೆ.</p>
<p>ಪ್ರತೀತ್ಯಸಮುತ್ಪಾದವು ಎಂಟು ನಿರಾಕರಣೆಗಳ ಮೂಲಕ ಲೋಕವನ್ನು ಗ್ರಹಿಸುವ ಯತ್ನ. ಈ ಲೋಕದ ಯಾವುದಕ್ಕೂ ಶಾಶ್ವತ ಕೊನೆಯೆಂಬುದಿಲ್ಲ; ಯಾವುದೂ ಹೊಸದಾಗಿ ಉಂಟಾಗುವುದಿಲ್ಲ, ರೂಪಾಂತರ ಮಾತ್ರ ಸಾಧ್ಯ; ಯಾವುದನ್ನೂ ಛಿದ್ರಗೊಳಿಸಿ ನಾಶ ಮಾಡಲು ಬರುವುದಿಲ್ಲ; ಯಾವುದೂ ಒಂದು ಕ್ಷಣವೂ ಸ್ಥಗಿತ ಸ್ವತಂತ್ರ ಸ್ಥಿತಿಯಲ್ಲಿರುವುದಿಲ್ಲ; ಅನೇಕವನ್ನು ಕಡಿಮೆಗೊಳಿಸಿ ಒಂದನ್ನಾಗಿಸಲಾಗದು ಮತ್ತು ಒಂದನ್ನು ಅನೇಕಗೊಳಿಸಲೂ ಆಗದು; ಹೊಸದೊಂದರ ಆಗಮನವೂ ಅಸಾಧ್ಯ; ಇರುವುದರ ನಿರ್ಗಮನವೂ ಅಸಾಧ್ಯ. ಇಲ್ಲಿನ ಎಲ್ಲವೂ ಅನೇಕ ಅಂಶಗಳಿಂದಾದ ಸಂಯೋಜನೆಗಳು ಮಾತ್ರ. ಈ ಸಂಬಂಧವೆನ್ನುವುದು ಒಂದು ಮಂಗಳ ತತ್ವ. ಇದನ್ನು ಬುದ್ಧಗುರು ತಿಳಿಸಿಕೊಟ್ಟನು.</p>
<figure class="float-md-right maxw-300"><img class="img-fluid" src="<?=PUBLIC_URL?>images/201801/0015a.jpg" /></figure>
<p>ಹೀಗೆ ಲೋಕವನ್ನು ಪರಿಭಾವಿಸಿದಾಗ ನಾವು ಮತ್ತು ನಮ್ಮೆದುರಿನ ಎಲ್ಲ ಸಂಗತಿಗಳೂ ಅನೇಕ ಅಂಶಗಳಿಂದಾದ ಸಂಯೋಜನೆಗಳು ಎಂದು ತಿಳಿಯುತ್ತದೆ. ಈ ಸಂಯೋಜನೆಗಳು ನಿರಂತgವಾಗಿ ಬದಲಾಗುತ್ತಿರುತ್ತವೆ, ನಿರಂತರ ತಲ್ಲಣದಲ್ಲಿರುತ್ತವೆ ಮತ್ತು ಇಲ್ಲಿರುವ ಯಾವುದಕ್ಕೂ ಅದರದ್ದೇ ಆದ ಆತ್ಮ ಇಲ್ಲವೆಂದು ಅರಿವಾಗುತ್ತದೆ. ಇದು ಸ್ಥೂಲವಾಗಿ ಬೌದ್ಧ ಮಧ್ಯಮ ಮಾರ್ಗದ ನಿಲುವು. ಇಲ್ಲಿ ಇಂದ್ರಿಯಾತೀತವಾದ ಸಂಗತಿಗಳಿಗಾಗಲೀ, ಲೋಕದಾಚೆಗಿನ ಅತಿರಿಕ್ತ ಶಕ್ತಿಗಾಗಲೀ ತಾವಿಲ್ಲವೆನ್ನುವುದು ಮುಖ್ಯ ಸಂಗತಿಯಾಗಿದೆ. ಕರ್ನಾಟಕವು ಬೌದ್ಧ ತಾತ್ವಿಕತೆಯು ಅರಳಿದ ಮತ್ತು ಬಾಳಿದ ನೆಲ. ಅದು ಅನೇಕ ರೂಪಾಂತರಗಳೊಂದಿಗೆ ಇಂದಿಗೂ ಈ ನೆಲದ ಜೀವನ ವಿಧಾನಗಳಲ್ಲಿ ಒಂದಾಗಿದೆ.</p>
<h3>ನಾಥಪಂಥ</h3>
<p>ಕರ್ನಾಟಕಕ್ಕೂ ನಾಥ ಪಂಥಕ್ಕೂ ಗಾಢ ಸಂಬಂಧವಿದೆ. ಅದು ಕೇವಲ ಕೆಲವು ಕ್ಷೇತ್ರಗಳ, ತತ್ವಾಚರಣೆಗಳ ಸಂಬಂಧ ಮಾತ್ರವಲ್ಲದೆ, ಈ ನೆಲದ ಅನೇಕ ಸಮೂಹಗಳ ನಿತ್ಯ ಬದುಕಿನೊಡನೆ ಅಂತಃಸಂಬಂಧವನ್ನು ಹೊಂದಿದೆ. ಬೌದ್ಧ ಧರ್ಮದ ಆಚರಣಾರೂಪವೆಂದು ನಾಥಪಂಥವನ್ನು ಗುರುತಿಸಿಕೊಂಡರೂ ಅಡ್ಡಿಯಿಲ್ಲ. ನಾಥಪಂಥವು ಬೌದ್ಧ, ಸಿದ್ಧ ಮತ್ತು ಶೈವ ರೂಪಾಂತರವೆಂದು ಕೂಡ ಭಾವಿಸಲಾಗುತ್ತದೆ. ಆದರೆ ಶೈವ ಸಂಕೇತವು ಮೇಲಿನ ಎಲ್ಲ ಶ್ರಮಣಧಾರೆಗಳಲ್ಲೂ ಇದೆಯಾದ್ದರಿಂದ ಹಾಗೆನ್ನಲೂ ಬಾರದು. ಶಿವ ಮತ್ತು ಸಿದ್ಧ – ಈ ಎರಡು ಪದಗಳು ವೈದಿಕೇತರ ಪಂಥಗಳಲ್ಲಿ ಸಮಾನವಾಗಿ ಬಳಕೆಯಾಗಿವೆ. ಶಿವ ಎನ್ನುವುದನ್ನು ನಿಸರ್ಗಮಂಗಳ ತತ್ವವೆಂತಲೂ ಸಿದ್ಧನೆನ್ನುವುದು ಈ ಎಲ್ಲ ಧಾರೆಗಳ ಸಾಧಕರನ್ನು ಗುರುತಿಸುವ ಪದವೆಂದೂ ಭಾವಿಸಬಹುದಾಗಿದೆ. ಕರ್ನಾಟಕದ ಮಂಗಳೂರಿನ ಕದಿರಿಯು ನಾಥಪಂಥದ ಪ್ರಮುಖ ಕ್ಷೇತ್ರಗಳಲ್ಲೊಂದು. ಮಂಜುನಾಥನಿಂದ ಹಿಡಿದು ನೇಪಾಲದ ಪಶುಪತಿನಾಥನವರೆಗೆ ಭಾರತಾದ್ಯಂತ ಹರಡಿರುವ ನಾಥಪಂಥದ ನೆಲೆಗಳು ಇಂದು ಅನ್ಯಾಕ್ರಮಣಕ್ಕೊಳಗಾಗಿವೆ. ಈ ಪಂಥದ ಆಚಾರ್ಯನನ್ನಾಗಿ ಕಾಣುವ ಗೋರಕ್ಷ ಮತ್ತವನ ಗುರು ಮಚ್ಚೇಂದ್ರ ಅಥವಾ ಮೀನಾನಾಥರ ಜೊತೆಗೆ ಕನ್ನಡದ ಬಹುಮುಖ್ಯ ನಾಥಕೇಂದ್ರವಾದ ಕದರಿಯ ಜೋಗಿಮಠದ ಸಂಬಂಧ ಬೆಸೆದುಕೊಂಡಿದೆ. ಕಣ್ಹಪಾನೆಂಬ ನಾಥಸಿದ್ಧನನ್ನು ಕನ್ನಡದವನೆಂದೇ ಹೇಳಲಾಗಿದೆ. ನಾಥಪಂಥವನ್ನು ಉತ್ತರದಿಂದ ಬಂದುದಾಗಿ ಹೇಳಲಾಗುತ್ತದೆಯಾದರೂ, ದಕ್ಷಿಣ ಅದರಲ್ಲ್ಲಿಯೂ ಕರ್ನಾಟಕವೇ ನಾಥಪಂಥದ ಮೂಲನೆಲೆ ಎಂಬ ಅಭಿಪ್ರಾಯವೂ ಇದೆ.</p>
<h3>ನಾಥಪಂಥದ ತಾತ್ವಿಕತೆ:</h3>
<p>“ನಾಥದರ್ಶನವು ಏಕರೂಪಿಯಲ್ಲ. ಅನೇಕ ದರ್ಶನಗಳನ್ನು ಕಾಲಕಾಲಕ್ಕೆ ಸ್ವೀಕಾರಮಾಡಿ ಪಡೆದ ಸಂಕರರೂಪಿ. ಷಡ್ದರ್ಶನಗಳಲ್ಲಿ ಒಂದಾದ ಯೋಗವು ಅದರ ತಾತ್ವಿಕ ಬುನಾದಿಯಾದರೆ, ವಜ್ರಯಾನ ಶಾಕ್ತ, ಕೌಳ, ಕಾಪಾಲಿಕ ದರ್ಶನ ಹಾಗೂ ಆಚರಣೆಗಳು ಅದರ ಕಟ್ಟಡಗಳು. ಹಲವು ದಿಕ್ಕುಗಳಿಂದ ಬಂದ ದರ್ಶನ ಹಾಗೂ ಪಂಥಗಳು ಇದರೊಳಗೆ ಬೆರೆತುವು ಮಾತ್ರವಲ್ಲ, ತಂತಮ್ಮ ಕುರುಹುಗಳನ್ನು ಪ್ರತ್ಯೇಕವಾಗಿಯೂ ಉಳಿಸಿಕೊಂಡವು. ಭೈರವನು ನಾಥಪಂಥದ ಆರಾಧ್ಯದೈವವಾಗಿ ಉಳಿದಿರುವುದು ಕಾಪಾಲಿಕರ ಕುರುಹು; ತ್ರಿಶೂಲ ಹಾಗೂ ಶಕ್ತಿದೇವತೆಯ ಆರಾಧನೆ ಶಾಕ್ತ ಕುರುಹು. ದೇಹ, ವಜ್ರದ ಪ್ರಸ್ತಾಪ ಬರುವುದು ವಜ್ರಯಾನದ ಕುರುಹು.” ಎಂದು ರಹಮತ್ ತರೀಕೆರೆಯವರು ಸತಾರ್ಕಿಕವಾಗಿಯೇ ಅಭಿಪ್ರಾಯಪಡುತ್ತಾರೆ. ಮಹಾಯಾನದ ‘ಶೂನ್ಯತೆ’ ಮತ್ತು ‘ಕರುಣೆ’ಗೆ ‘ಪ್ರಜ್ಞಾ’ ಮತ್ತು ‘ಉಪಾಯ’ ಎಂಬ ಹೆಸರನ್ನಿತ್ತು ಇವೆರಡರ ಮಿಲನವನ್ನು ನಾಥರು ‘ಯುಗನದ್ಧ’ವೆಂದು ಕರೆದರು. ಈ ‘ಯುಗನದ್ಧ’ ಪ್ರತಿಯೊಬ್ಬ ಸಾಧಕನ ಅಂತಿಮಗುರಿ ಎಂದು ಭಾವಿಸಲಾಯಿತು. ವಜ್ರಯಾನದಲ್ಲಿ ಈ ಪ್ರಜ್ಞೆಯನ್ನೇ ಒಂದು ನಿರ್ವಿಶಿಷ್ಟ, ನಿಷ್ಕ್ರೀಯ ಜ್ಞಾನವೆಂದೂ, ಅದನ್ನೇ ಹೆಣ್ಣು ಎಂದೂ ಉಪಾಯವನ್ನೇ ಒಂದು ಸಕ್ರಿಯತತ್ವವಾಗಿ ಅದನ್ನೇ ಗಂಡು ಎಂದೂ ಭಾವಿಸಲಾಯಿತು. ಇವೆರಡರ ಅಂತಿಮ ಮಿಲನ ಅವಶ್ಯಕ ಮತ್ತು ಇವೆರಡರ ಪಾರಸ್ಪರಿಕ ಮಿಲನದ ಅಂತಿಮ ದೆಸೆಯೇ ‘ಸಮರಸ’ ಅಥವಾ ‘ಮಹಾಸುಖ’ ಎಂದು ತಿಳಿಯಲಾಯಿತು. ಹೀಗೆ ಯಾವುದನ್ನು ಮಹಾಯಾನದಲ್ಲಿ ಯುಗನದ್ದವೆಂದು ಕರೆಯಲಾಯಿತೋ ಅದನ್ನೇ ಸಿದ್ಧ ಪರಂಪರೆಯ ಸಮರಸ, ಮಹಾಸುಖ, ಆನಂದ, ರಸಸ್ಥಿತಿ ಎಂಬ ಹೆಸರುಗಳಿಂದ ಕರೆಯಲಾಯಿತು. ಬಹುಮುಖ್ಯವಾಗಿ ಕಾಲುದಾರಿಗಳೆನಿಸಿದ ಶ್ರಮಣಧಾರೆಗಳು ವೈದಿಕದ ಸಾಂಸ್ಥಿಕ ಧಾರ್ಮಿಕತೆಯನ್ನು ಉಲ್ಲಂಘಿಸಿ, ಬಹುತ್ವದ ನೆಲೆಯ ಮುಕ್ತತೆಗೆ ತಮ್ಮನ್ನು ಅರ್ಪಿಸಿಕೊಂಡವುಗಳು. ಈ ಶ್ರಮಣಧಾರೆಗಳಿಗೆ ತತ್ವಚಿಂತನಕ್ಕಿಂತ ಸಾಧನಾಪದ್ಧತಿಯೇ ಮುಖ್ಯ. ಈ ಶರೀgವು ಎಲ್ಲ ಸತ್ಯಗಳಿಗೂ ಆಶ್ರಯವೆಂದು ಭಾವಿಸುವ ಈ ಧಾರೆಗಳು ಇಡೀ ವಿಶ್ವದ ಸತ್ಯ ಇದೇ ಶರೀರದಲ್ಲಿ ನೆಲೆಸಿದೆ ಎನ್ನುತ್ತ ದೇಹಕೇಂದ್ರಿತ ಆಚರಣೆಗಳಲ್ಲಿ ತೊಡಗುತ್ತವೆ. ಹುಟ್ಟಿನಿಂದ ಬರುವ ಶ್ರೇಷ್ಠ ಕನಿಷ್ಠಗಳನ್ನು ಮಾನ್ಯಮಾಡದ ಈ ಪಂಥವು ಗ್ರಂಥಸ್ಥ ಜ್ಞಾನವನ್ನು ದೊಡ್ಡದೆಂದು ತಿಳಿಯುವುದಿಲ್ಲ. ಬಹುಮಟ್ಟಿಗೆ ಶ್ರಮಸಂಸ್ಕೃತಿಯ ಅಥವಾ ಶಿವಸಂಸ್ಕೃತಿಯವುಗಳು ಎನ್ನಬಹುದಾದ ಈ ಧಾರೆಗಳಲ್ಲಿ ಕಟುವಾದ ವೈದಿಕ ಮತ್ತು ವೈಷ್ಣವ ವಿರೋಧವೆಂಬುದು ನಾವು ಕಾಣುವ ಒಂದು ಸಾಮಾನ್ಯ ಚಹರೆ. ನಾಥಪಂಥವೆಂಬುದು ಏಕವ್ಯಕ್ತಿ ಕೇಂದ್ರಿತ ಮತಪಂಥವಲ್ಲ. ಈ ಪರಂಪರೆಯಲ್ಲಿ ಚೌರಾಸಿ ಸಿದ್ಧರ ಒಂದು ಯಾದಿಯನ್ನೂ ನವನಾಥರ ಇನ್ನೊಂದು ಯಾದಿಯನ್ನೂ ನೆನಪಿಸಿಕೊಳ್ಳಲಾಗುತ್ತದೆ. ಅದಲ್ಲದೆ ನಾಥಪಂಥವೆಂಬುದು ಮೂಲತಃ ಏಕರೂಪಿಯಲ್ಲದ್ದು. ಅದು ಬಹುಪಂಥಗಳ ಕೂಡುವಿಕೆಯ ಫಲಿತವಾಗಿ ಸಂಭವಿಸಿದುದೆಂಬುದನ್ನು ಅಲ್ಲಿನ ಬಾರಾಹಪಂಥದ ಉಲ್ಲೇಖವೇ ಪುಷ್ಟೀಕರಿಸುತ್ತದೆ. ಅನೇಕ ಪಂಥಗಳಲ್ಲಿನ ಅತಿರೇಕಗಳನ್ನು ವರ್ಜಿಸಿ ಗೋರಖನು ನಾಥಪಂಥವನ್ನು ಸ್ಥಾಪಿಸಿದನೆನ್ನಲಾಗಿದೆ. ಮತ್ಯ್ಯ, ಮದ್ಯ, ಮೈಥುನ, ಮುದ್ರೆ ಮತ್ತು ಮಾಂಸ ಈ ಪಂಚ ‘ಮ’ ಕಾರಗಳನ್ನು ತನ್ನ ನಿತ್ಯ ಸಾಧನೆಯಲ್ಲಿ ಒಂದಾಗಿಸಿಕೊಂಡಿರುವ ನಾಥ ಪಂಥವು ಎಲ್ಲ ಕೆಳಸ್ತರಗಳ ನಿತ್ಯದ ಬದುಕಿಗೆ ಗೌರವವನ್ನು ದೊರಕಿಸಿಕೊಡುವ ಆದರ್ಶವನ್ನು ಪಾಲಿಸುತ್ತದೆ. ನಾಥಪಂಥದ ಅನೇಕ ಆಚರಣೆಗಳು ಈ ನೆಲದ ಕೆಳ ಮತ್ತು ಮಧ್ಯಮ ಸ್ತರಗಳಲ್ಲಿ ಮಿಳಿತವಾಗಿದ್ದು, ನಿತ್ಯದ ಬದುಕಿನ ಭಾಗವಾಗಿವೆ.</p>
<figure class="float-md-left maxw-600"><img class="img-fluid" src="<?=PUBLIC_URL?>images/201801/0016a.jpg" /></figure>
<h3>ವೈಷ್ಣವ ಭಕ್ತಿಪಂಥ ಮತ್ತು ಮಾಧ್ವಮತ</h3>
<p>‘ವೈದಿಕ ಧರ್ಮದ ತಿರುಳಾದ ವರ್ಣಾಶ್ರಮ ಧರ್ಮವನ್ನು ಪರಿಶುದ್ಧವಾದ ವಿಷ್ಣುಭಕ್ತಿಯ ತಳಹದಿಯ ಮೇಲೆ ನಿಲ್ಲಿಸಿದವರು ಶ್ರೀ ಮಧ್ವರು.’ ಇದು ದ್ವೈತ ಸಿದ್ಧಾಂತ ಪ್ರತಿಪಾದಕರಾದ ಶ್ರೀಮಧ್ವಾಚಾರ್ಯರು ಸ್ಥಾಪಿಸಿದ ವೈಷ್ಣವ ಮತದ ಪ್ರಧಾನ ನಿಲುವು. ವೈಷ್ಣವ ಪಂಥದ ಅನುಸಂಧಾನಕ್ಕೆ ಎರಡು ಮುಖಗಳಿವೆ. ಒಂದು ಸಾಮಾನ್ಯ ಸ್ತರಗಳಿಂದ ಬಂದು ವೈಷ್ಣವ ಭಕ್ತಿಯನ್ನು ತಮ್ಮ ಬಿಡುಗಡೆಯ ಮಾರ್ಗವನ್ನಾಗಿಸಿಕೊಂಡ ಭಕ್ತಿಪಂಥವಾದರೆ, ಇನ್ನೊಂದು ಮಾಧ್ವ ಸಿದ್ಧಾಂತವನ್ನು ತಮ್ಮ ಆಚರಣಾ ವಿಧಾನವಾಗಿಸಿಕೊಂಡಿರುವ ಮಾಧ್ವಬ್ರಾಹ್ಮಣ ಜೀವನಕ್ರಮ. ವೈಷ್ಣವ ಭಕ್ತಿಪಂಥ ಮತ್ತು ದ್ವೈತದರ್ಶನಗಳನ್ನು ಸಮೀಕರಿಸುವ ಪ್ರಯತ್ನಗಳು ವಾಸ್ತವಕ್ಕೆ ಅಪಚಾರ ಮಾಡಿದಂತೆ ಎಂದು ನನಗೆ ಅನ್ನಿಸುತ್ತದೆ. ಯಾಕೆಂದರೆ ಅಖಿಲ ಭಾರತ ವ್ಯಾಪ್ತಿಯುಳ್ಳ ಭಕ್ತಿ ಪಂಥಗಳನ್ನು ತಾತ್ವಿಕತೆಯ ದೃಷ್ಟಿಯಿಂದಾಗಲೀ, ಒಪ್ಪಿಕೊಂಡಿರುವ ಸಮೂಹದ ವಿಸ್ತಾರದಿಂದಾಗಲೀ, ಆವರಿಸಿಕೊಂಡಿರುವ ಕಾಲಮಾನದ ದೃಷ್ಟಿಯಿಂದಾಗಲೀ ಅತ್ಯಂತ ಕಿರಿದಾದ ದ್ವೈತಪಂಥದೊಡನೆ ಮಾತುಕತೆಗೆ ಇಡುವುದು ಸಾಧುವಲ್ಲ. ಜೊತೆಗೆ ಶ್ರಮಣಧಾರೆಗಳ ಸಾಲಿನಲ್ಲಿ ವೈಷ್ಣವ ಭಕ್ತಿಪಂಥವನ್ನಿಟ್ಟು ನೋಡುವುದು ಯುಕ್ತವಲ್ಲ. ಅದು ಪ್ರಜಾಸತ್ತೆ ಮತ್ತು ಸರ್ವಾಧಿಕಾರಗಳನ್ನು ಮೇಳೈಸಿದಂತೆ ಕಾಣುತ್ತದೆ. ಇದು ಸ್ವಲ್ಪ ಕಟುವಾದ ಪ್ರತಿಕ್ರಿಯೆಯೆನ್ನಿಸಿದರೂ ಸಮರ್ಥನೀಯವಾದ ನಿಲುವು.</p>
<p>ಭಕ್ತಿಪಂಥವನ್ನು ಅಖಿಲ ಭಾರತೀಯ ನೆಲೆಯಲ್ಲಿ ಮತ್ತು ಕರ್ನಾಟಕದ ಮಟ್ಟಿಗೆ ಸೀಮಿತವಾಗಿ ಗಮನಿಸಿದಾಗ ಭಿನ್ನ ನೋಟಗಳು ಕಂಡುಬರುತ್ತವೆ. ಕರ್ನಾಟಕದ ಭಕ್ತಿಪಂಥದ ಕಾಲಮಾನದ ಹೊತ್ತಿಗೆ ಶರಣಚಳವಳಿ ನಡೆದು ವಿಜಯನಗರದ ಆಡಳಿತವೂ ಕುಸಿತವನ್ನು ಕಂಡಿತ್ತು. ಶಿವಸಂಸ್ಕೃತಿಯ ಶರಣಧರ್ಮದ ವಿರುದ್ಧವಾಗಿ ಅಗ್ರಹಾರವು ತನ್ನನ್ನು ಮರಳಿ ಪ್ರತಿμÁ್ಠಪಿಸಿಕೊಳ್ಳಬೇಕಾದ ಒತ್ತಡದಲ್ಲಿತ್ತು. ಹನ್ನೆರಡು ಹದಿಮೂರನೆಯ ಶತಮಾನದಲ್ಲಿ ವೈದಿಕ ಸಮೂಹದಿಂದ ಕೈತಪ್ಪಿ ಹೋದ ಸಾಂಸ್ಕೃತಿಕ ಯಜಮಾನಿಕೆಯ ಪುನರ್‍ಪ್ರತಿμÁ್ಠಪನೆಗೆ ಭಕ್ತಿಪಂಥ ಮತ್ತು ವೈಷ್ಣವ ಭಕ್ತಿ ಪರಂಪರೆಯು ಬಳಕೆಯಾಗಿರುವುದನ್ನು ಕಾಣಬಹುದು. ವೈದಿಕರು ಅನುಭವಿಸಿದ ಸಾಂಸ್ಕೃತಿಕ ಬಿಕ್ಕಟ್ಟಿನಿಂದ ಪಾರಾಗಲು ಮತ್ತು ತಮ್ಮ ಅಧೀನ ಸಮುದಾಯಗಳ ಮೇಲೆ ಹಿಡಿತ ಸಾಧಿಸಿಕೊಳ್ಳಲು ಭಕ್ತಿಪಂಥ ದುಡಿಯಬೇಕಾಯಿತು. ಹಿಂದೂ ಧರ್ಮವೆಂದರೆ ಆರ್ಯಕೇಂದ್ರಿತವಾದ ವೈಷ್ಣವಾರಾಧನೆ ಎಂಬ ನಿಲುವನ್ನು ವೈಷ್ಣವ ಪಂಥ ಪ್ರತಿಪಾದಿಸುತ್ತದೆ. ದ್ವೈತ ಪಂಥದ ನಿಲುವುಗಳು ಇವು:</p>
<ol>
<li>ಹರಿ ಸರ್ವೋತ್ತಮ- ಹರಿ ಮಾತ್ರ ಸತ್ಯ</li>
<li>ಸತ್ಯಂ ಜಗತ್ (ಸರ್ವಾಸ್ತಿವಾದ)</li>
<li>ಲೋಕ ವಸ್ತುಗಳ ನಡುವಿನ ಭಿನ್ನತೆಯು ಸತ್ಯ. ವರ್ಣಾಶ್ರಮ ವ್ಯವಸ್ಥೆಯ ಬಗೆಗೆ ಪ್ರಶ್ನಾತೀತ ನಿμÉ್ಠಯನ್ನು ಅದು ವ್ಯಕ್ತಪಡಿಸುತ್ತದೆ.</li>
<li>ಲೋಕ ಜೀವಿಗಳ ಆತ್ಮಭೇಧವು ಹರಿನಿರ್ಮಿತ. ಮೂರು ರೀತಿಯ ಆತ್ಮ ವಿಂಗಡಣೆ: 1) ನಿತ್ಯ ಮುಕ್ತರು : ಬ್ರಾಹ್ಮಣರು 2)ನಿತ್ಯ ಸಂಸಾರಿಗಳು: ವೇದಾಧ್ಯಯನ ಅರ್ಹತೆಯಿರುವ ವರ್ಣದವರು ಮತ್ತು 3. ನಿತ್ಯ ನಾರಕಿಗಳು: ವೇದಾಧ್ಯಯನಾರ್ಹತೆ ಇಲ್ಲದ ಸಮಸ್ತ ಶೂದ್ರರು ಮತ್ತು ಪಂಚಮರು.</li>
<li>ಎಲ್ಲರಿಗೂ ಸಮಾನ ಮುಕ್ತಿಯು ಸಾಧ್ಯವಿಲ್ಲ. ಈ ವಿಂಗಡಣೆಗನುಗುಣವಾಗಿ ಸಾಧಕರಿಗೆ ಫಲ ದೊರಕುತ್ತದೆ.</li>
<li>ಮುಕ್ತಿಯೆಂಬುದು ಸಂಸ್ಕಾರಕ್ಕನುಗುಣವಾಗಿ ಅನುಭವಿಸುವ ಸುಖ. ಅಂದರೆ ಮುಕ್ತಿಗೆ ಅರ್ಹರಲ್ಲದವರಿಗೆ ಸಿಗುವುದು ಭಕ್ತಿ ಸುಖವೇ ಹೊರತು ಮುಕ್ತಿ ಸುಖವಲ್ಲ.</li>
<li>ಮುಕ್ತಿಯನ್ನು ಪಡೆಯಲು ತತ್ವ ಮತ್ತು ಭಕ್ತಿ ಎರಡೂ ಬೇಕು.</li>
<li>ಪ್ರತ್ಯಕ್ಷ, ಅನುಮಾನ ಮತ್ತು ಶಬ್ದ ಪ್ರಮಾಣಗಳು ಮಾನ್ಯ.</li>
<li>ವೇದಗಳು ವಿಷ್ಣುವನ್ನು ಮಾತ್ರ ಸ್ತುತಿಸುತ್ತವೆ.</li>
</ol>
<p>ಲೋಕಜೀವಿಗಳ ನಡುವಿನ ತಾರತಮ್ಯ ವ್ಯವಸ್ಥೆ ಮಧ್ವ ಸಿದ್ಧಾಂತದ ತಿರುಳು. ಜೀವಿಗಳ ಆತ್ಮರೂಪವನ್ನು ಮೂರಾಗಿ ವಿಂಗಡಿಸುವಾಗ 1) ಮುಕ್ತಿಯೋಗ್ಯ 2) ನಿತ್ಯ ಸಂಸಾರಿ ಮುತ್ತು 3) ತಮೋಯೋಗ್ಯ (‘ಸ್ವರೂಪ ತ್ರೈವಿಧ್ಯ’) -ಈ ತ್ರೈವಿಧ್ಯವು ತಾರತಮ್ಯಕ್ಕಾಗಿಯೇ ನಿರ್ಮಿಸಿಕೊಂಡದ್ದು. ಇದನ್ನು ಮಧ್ವಸಿದ್ಧಾಂತವು ಕಠಿಣವಾಗಿ ವಿಧಿಸಿದೆ. ಮುಕ್ತಿಯೋಗ್ಯರು ಯಾರು ಎಂದರೆ ವೇದಾಧ್ಯಯನಕ್ಕೆ ಅರ್ಹರಾದ ತ್ರಿವರ್ಣದವರು ಮಾತ್ರ. ಶೂದ್ರರು ಮತ್ತು ಹೆಣ್ಣುಮಕ್ಕಳು ಪುರಾಣ ಮಹಾಕಾವ್ಯ ಮತ್ತು ಪಂಚರಾತ್ರಗಳನ್ನು ಮಾತ್ರ ಓದಿ ಮುಂದಿನ ಜನ್ಮಕ್ಕೆ ಪುಣ್ಯದ ಉಳಿತಾಯ ಖಾತೆಯನ್ನು ತೆಗೆಯಬಹುದು! </p>
<figure class="float-md-right maxw-300"><img class="img-fluid" src="<?=PUBLIC_URL?>images/201801/0018a.jpg" /></figure>
<p>ಕನ್ನಡದ ಮಟ್ಟಿಗೆ ಕರ್ನಾಟಕ ಸಂಗೀತವೂ ಒಂದು ಗಂಭೀರ ರಾಜಕಾರಣವನ್ನು ನಿರ್ವಹಿಸಿರುವುದನ್ನು ಕಾಣಬಹುದು. ಕರ್ನಾಟಕ ಸಂಗೀತದ ವಾಗ್ಗೇಯಕಾರರಲ್ಲಿ ಕನಕದಾಸರು ಪುರಂದರದಾಸರು, ವಿಜಯದಾಸರು ಇತ್ಯಾದಿ ಕೃಷ್ಣಮಠದ ಒಳಗೋ ಹೊರಗೋ ನಿಂತವರನ್ನು ಮಾತ್ರ ಗುರುತಿಸಲಾಗಿದೆ. ಈ ಪಂಥೀಯ ದೃಷ್ಟಿಕೋನದಿಂದಾಗಿ ಕರ್ನಾಟಕ ಸಂಗೀತಕ್ಕೆ ಆಗಿರುವ ಊನ ತೀರಾ ಗಂಭೀರವಾದದ್ದು. ಇವರು ಕನಕರನ್ನು ಮಾತ್ರ ಹೊರಗೆ ನಿಲ್ಲಿಸಿಲ್ಲ. ಕನ್ನಡದ ನೂರಾರು ತತ್ವಪದಕಾರರನ್ನು ಕರ್ನಾಟಕ ಸಂಗೀತಕ್ಷೇತ್ರಕ್ಕೆ ಅಸ್ಪೃಶ್ಯರನ್ನಾಗಿಸಿ ಅವರನ್ನು ಆಚೆಗೆ ನಿಲ್ಲಿಸಿದ್ದಾರೆ. ಈಗಲೂ ವೈಷ್ಣವ ಭಕ್ತಿಪಂಥಕ್ಕೆ ಕೆಳಸ್ತರದವರನ್ನು ಕರೆಯುತ್ತಿರುವುದು ಅವರನ್ನು ಊಳಿಗಕ್ಕೆ ಬಳಸಿಕೊಳ್ಳಲು ಮಾತ್ರ. ಯಜ್ಞಧರ್ಮವೇ ಬ್ರಾಹ್ಮಣ ಧರ್ಮ, ಬ್ರಾಹ್ಮಣ ಧರ್ಮವೇ ವರ್ಣಾಶ್ರಮಧರ್ಮ, ವರ್ಣಾಶ್ರಮ ರಕ್ಷಣೆಯಿಂದ ಮಾತ್ರ ಜಗತ್ತು. ವೇದ ಧರ್ಮವನ್ನು ವಿರೋಧಿಸಿದವರಿಗೆ ಸಾವು ಕಟ್ಟಿಟ್ಟದ್ದು, ಬ್ರಾಹ್ಮಣರ ಅಪಮಾನವೇ ಸರ್ವರ ನಾಶಕ್ಕೆ ಕಾರಣ ಎಂದು ಹೆದರಿಸುವ ಧ್ವನಿ ಮಧ್ಯಯುಗದ ಬ್ರಾಹ್ಮಣ ಕವಿಗಳ ಸ್ಥಾಯಿ ದನಿಯಾಗಿದೆ ಎಂದು ಕೆ.ಜಿ. ನಾಗರಾಜಪ್ಪನವರು ಸರಿಯಾಗಿಯೇ ಗುರುತಿಸುತ್ತಾರೆ. ಅದಕ್ಕೆ ಪೂರಕವಾಗಿ ಕುಮಾರವ್ಯಾಸನ ಕೆಳಗಿನ ಸಾಲುಗಳನ್ನು ನೋಡಿ.</p>
<p><strong>ಇದೆಯಸಂಖ್ಯಾತ ಕ್ಷಿತೀಶ್ವರ<br/>ರುದಿತ ಕೃತ ಪುಣ್ಯೋಪಚಯ ಭೋ<br />ಗದಲಿ ಭಾರತವರುಷ ನಿಮ್ಮದು ಪುಣ್ಯಭೂಮಿ ಕಣ</strong></p>
<p><strong>ಇದರೊಳಗೆ ಜಪ ಯಜ್ಞ ದಾನಾ <br/>ಭ್ಯುದಯ ವೈದಿಕ ಕರ್ಮನಿಷ್ಠರ</br>ಪದವಿಗಳ ಪರುಠಣೆಯನು ಕಲಿಪಾರ್ಥ ನೋಡೆಂದ</strong></p>
<p>(ಕುಮಾರವ್ಯಾಸ: ಅ.ಪ.7-78)</p>
<p>(ಈ ನಿಮ್ಮ ಭರತವರ್ಷವು ಅಸಂಖ್ಯಾತ ರಾಜರುಗಳು ಸಂಪಾದಿಸಿದ ಪುಣ್ಯದ ಭೋಗಭೂಮಿಯಾಗಿದೆ. ಇದರಲ್ಲಿ ವೈದಿಕ ಕರ್ಮನಿಷ್ಠರು ಜಪ, ಯಜ್ಞ, ದಾನ, ಅಭ್ಯುದಯಗಳಿಂದ ಅನೇಕ ಪದವಿಗಳನ್ನು ಪಡೆದಿರುವುದನ್ನು ನೋಡು, ಕಲಿಪಾರ್ಥ)</p>
<p><strong>ಅರಸ ಕೇಳೈ ಕ್ಷಾತ್ರ ತೇಜವ<br/>ಹೊರೆವುದೇ ಬ್ರಾಹ್ಮಣ್ಯ ಶಕ್ತಿ<br/>ಸ್ಫುರಣೆ ನೀನೀ ಬ್ರಹ್ಮವರ್ಗದ ಸಾರ ಸೌಖ್ಯದಲಿ<br/>ಸಿರಿಗೆ ನಂಜು ಕಣಾ ಮಹೀ ಸುರ<br />ವರರುಪಾಸನೆ ನಿನಗೆ ನೀ ಕೃತಕೃತ್ಯನಹನೆಂದ</strong></p>
<p>(ಕುಮಾರ ವ್ಯಾಸ ಅ.ಪ: 13-61)</p>
<p>(ರಾಜ ಕೇಳು, ಕ್ಷಾತ್ರ ತೇಜವನ್ನು ಕಾಪಾಡುವುದೇ ಬ್ರಹ್ಮಶಕ್ತಿ ನೀನು ಬ್ರಾಹ್ಮಣರನ್ನು ಸುಖವಾಗಿಡಲು ನಿನ್ನ ಸಿರಿಯನ್ನು ವ್ಯಯಿಸಿ ಕೃತಕೃತ್ಯನಾಗು ಇಲ್ಲವಾದರೆ ನಿನ್ನ ಸಿರಿ ವಿಷಕ್ಕೆ ಸಮ)</p>
<p>ಮುಂದುವರೆದು ಸ್ವರ್ಗವನ್ನು ಪಡೆದು ಸುಖವಾಗಿದ್ದವರು ಯಾರ್ಯಾರೆಂಬ ಪಟ್ಟಿಯನ್ನು ಕುಮಾರವ್ಯಾಸ ನೀಡುತ್ತಾನೆ:</p>
<p><strong>ಇತ್ತ ನೋಡೈ ಸ್ವಾಮಿ ಕಾರ್ಯಕೆ<br />ತೆತ್ತನೊಡಲನು ವರ ರಣಾಗ್ರದೊ<br/>ಳಿತ್ತಲೈದನೆ ಭೂಮಿ ಕನ್ಯಾ ಗೋದಾನಾವಳಿಯ<br/>ಇತ್ತವನು ಸತ್ಪುತ್ರನವನು ತಾ<br/>ಹೆತ್ತವನು ಗೋವಿಪ್ರಬಾಧೆಗೆ</br>ಸತ್ತವನನೆಲೆ ಪಾರ್ಥ ನೋಡುತ್ತಮ ವಿಮಾನದಲಿ</strong></p>
<p>(ಕುಮಾರವ್ಯಾಸ ಅ.ಸ.7-77)</p>
<p>(ಯುದ್ಧಭೂಮಿಯಲ್ಲಿ ಸ್ವಾಮಿಕಾರ್ಯಕ್ಕಾಗಿ ಜೀವತೆತ್ತವನು, ಕನ್ಯೆ, ಗೋವುಗಳನು ದಾನ ಕೊಟ್ಟವನು, ಒಳ್ಳೆಯ ಮಗನನ್ನು ಪಡೆದವನು, ಗೋವು ಮತ್ತು ಬ್ರಾಹ್ಮಣರ ಕಷ್ಟಕ್ಕೆ ಸತ್ತವನು ಇವರೆಲ್ಲರೂ ಉತ್ತಮ ಸ್ವರ್ಗವಾಸಿಗಳಾಗಿರುವುದನ್ನು ನೋಡು, ಪಾರ್ಥ)</p>
<p><strong>ದ್ವಿಜರು ಮುಖದಲಿ ಭೂಪರೀತನ<br/>
ಭುಜದಲಾದರು ನಿಖಿಳ ವೈಶ್ಯ<br/>
ವ್ರಜ ಘನೋರುಗಳಿಂದ ಶೂದ್ರರು ಪಾದಪದ್ಮದಲಿ<br/>
ದ್ವಿಜ ಪತಿಸ್ಸ್ವಾಂತದಲಿ ವರ ವಾ<br/>
ರಿಜ ಸಖನು ಕಣ್ಣಿನಲಿ ವದ ನಾಂ<br/>
ಬುಜದಲಿಂದ್ರಾದಿಗಳು ಜನಿಸಿದರೆಂದನಾ ಭೀಷ್ಮ</strong></p>
<p>(ಕುಮಾರ ವ್ಯಾಸ 9-22 ಸ.ಪ.)</p>
<p>(ಪುರುμÉೂೀತ್ತಮನ ಮುಖದಿಂದ ಬ್ರಾಹ್ಮಣರು, ಭುಜದಿಂದ ಕ್ಷತ್ರಿಯರು, ವಣಿಕರು ಬಲಿಷ್ಠ ತೊಡೆಗಳಿಂದ, ಪಾದಪದ್ಮದಲಿ ಶೂದ್ರರು, ಸೂರ್ಯನು ಕಣ್ಣಿನಲ್ಲಿ, ಮುಖಕಮಲದಲ್ಲಿ ಇಂದ್ರಾದಿಗಳು ಜನಿಸಿದರು ಎಂದು ಭೀಷ್ಮನು ಹೇಳಿದನು)</p>
<p>ಮಧ್ಯಕಾಲೀನ ಭಾರತದಲ್ಲಿ ಆರಂಭವಾದ ಈ ನಿಲುವನ್ನು ಇಂದಿಗೂ ಗಮಕದ ವಿವಿಧ ಪಲುಕುಗಳಲ್ಲಿ ಸ್ವಾಟೆಯಲ್ಲಿ ‘ರಸ’ ಒಸರುವಂತೆ ವ್ಯಾಖ್ಯಾನಗಳು ನಡೆಯುತ್ತಲೇ ಇವೆ. ಆದರೆ ತೀಕ್ಷ್ಣವಾದ ಪ್ರತಿಕ್ರಿಯೆಯನ್ನು ತಪ್ಪಿಸಿಕೊಳ್ಳುವ ಸಲುವಾಗಿ ಮತ್ತು ಇಡಿಯಾಗಿ ಕವಿಯನ್ನೇ ತಿರಸ್ಕರಿಸುವ ಸಾಧ್ಯತೆ ಇರುವುದರಿಂದಾಗಿ ಇಂತಹ ಭಾಗಗಳು ಶಿಕ್ಷಣದ ಪಠ್ಯಗಳಲ್ಲಿ ಸೇರ್ಪಡೆಯಾಗದಂತೆ ಎಚ್ಚರವಹಿಸಲಾಗಿದೆ.</p>
<p>ಇದೇ ರೀತಿಯ ಮತ್ತೊಂದು ಸಾಂಸ್ಕೃತಿಕ ರಾಜಕಾರಣದ ನಡೆಯೆಂದರೆ ಪೂಜೆ ಮತ್ತು ಯಜ್ಞಗಳ ನಡುವಣ ಇರುವಂತಹ ಭಿನ್ನತೆ. ಪೂಜೆಯು ದ್ರಾವಿಡರ ಆಚರಣೆಯಾದರೆ ಯಜ್ಞವು ವೈದಿಕರ ಆಚರಣೆ. ಈಗ ಎರಡೂ ವೈದಿಕರ ಅಧಿಪತ್ಯಕ್ಕೆ ಒಳಗಾಗಿವೆ. ಯಜ್ಞದ ಆಚರಣೆಯನ್ನು ಕೈಬಿಟ್ಟು ದ್ರಾವಿಡಕ್ರಮವಾದ ಪೂಜೆಗೆ ತೊಡಗುವುದೆಂದರೆ ಅಂತಹವರು ವೇದಬಾಹಿರರೆಂದೇ ಅರ್ಥ. ಈ ಕ್ರಮವನ್ನು ವೈದಿಕರ ಎಲ್ಲ ಧಾರೆಗಳೂ ಅನ್ವಯಿಸಿಕೊಂಡಿವೆ. ಅದು ಅವರಿಗೆ ಅನಿವಾರ್ಯವೂ ಹೌದು. ಬಹುಸಂಖ್ಯಾತ ಶೂದ್ರ ವರ್ಗವನ್ನು ತನ್ನ ತೆಕ್ಕೆಗೆ ತೆಗೆದುಕೊಳ್ಳಲು ಮೊದಲಿಗೆ ಶಂಕರರ ಅದ್ವೈತವು ನಡೆಸಿದ ಕೆಲವು ಉದಾರ ಆಚರಣೆಗಳಿಂದಾಗಿ ದಾರ್ಶನಿಕ ಒತ್ತಡವೊಂದು ಉಂಟಾಯಿತು. ಆದರೆ ಇಲ್ಲಿಯೂ ಕೂಡ ವೈದಿಕರು ಭಾವಾದ್ವೈತವನ್ನು ಒಪ್ಪಿದರೇ ಹೊರತು ಕ್ರಿಯಾದ್ವೈತವನ್ನು ಒಪ್ಪಲಿಲ್ಲ. ಶಂಕರರ ನಿರಾಕಾರ ತತ್ವ ಬ್ರಾಹ್ಮಣರನ್ನು ಮತ್ತು ಅವರ ಶಾಸ್ತ್ರಗಳನ್ನು ನಿರಾಕರಿಸುವ ಸಾಮಥ್ರ್ಯವನ್ನು ಶೂದ್ರರಿಗೆ ಒದಗಿಸಿತು. ವೇದೋಪನಿಷತ್ತುಗಳ ಶಬ್ದ ಪ್ರಮಾಣವನ್ನು ಇಂದಿಗೂ ಶೂದ್ರ ದರ್ಶನಗಳು ನಿರಾಕರಿಸಿ ಶಂಕರರ ಅದ್ವೈತವನ್ನು ಗೌರವದಿಂದ ಕಾಣುತ್ತವೆ. ತತ್ವಪದಕಾರರಲ್ಲಿ ಶಾಂಕರ ಅದ್ವೈತಿಗಳ ದೊಡ್ಡ ಅನುಯಾಯಿ ಸಮೂಹವೇ ಇದೆ. ಇದೊಂದು ರೀತಿಯಲ್ಲಿ ಶೂದ್ರರು ನಡೆಸಿದ ಸಂಕಲನಾನುಸಂಧಾನ.</p>
<h3>ತತ್ವಪದಗಳು</h3>
<p>ತತ್ವಪದ, ತತ್ವ, ಭಜನೆಪದ ಮುಂತಾಗಿ ಕರೆಯುವ ಅನುಭಾವ ಸಾಹಿತ್ಯದ ತುಂಬುಹೊಳೆಯೊಂದು ನಾಡಿನ ಉದ್ದಗಲಕ್ಕೂ ಹರಿಯುತ್ತ ಈ ನೆಲದ ತತ್ವಚಿಂತನೆಯನ್ನು ನಿಸರ್ಗವಿವೇಕದ ಜೊತೆ ಬೆರೆಸುತ್ತ ಬಂದಿದೆ. ಕನ್ನಡನಾಡಿನ ಜೀವಂತ ಪರಂಪರೆಯಾಗಿರುವ ತತ್ವಪದಕಾರರದ್ದು ಒಂದು ಭಿನ್ನ ಜೀವನ ಕ್ರಮವೂ ಹೌದು. ವ್ಯಾಪಕವಾಗಿ ನಾಡಿನ ಉದ್ದಗಲಕ್ಕೂ ಇರುವ ಈ ಪರಂಪರೆಯ ತಾತ್ವಿಕ ಅಭಿವ್ಯಕ್ತಿಯ ಅಧ್ಯಯನವು ಈ ನಾಡ ಬದುಕಿನ ಅಸ್ಮಿತೆಯನ್ನು ಅರಿತುಕೊಳ್ಳುವ ಮಾರ್ಗವಾಗಿದೆ. ಕನ್ನಡ ಸಾಹಿತ್ಯದ ಈವರೆಗಿನ ದಾಖಲೆಗೊಂಡ ಇತಿಹಾಸದಲ್ಲಿ ಅತ್ಯಂತ ವಿಸ್ತಾರವಾದ ಭಾಗವೆಂದರೆ ತತ್ವಪದಗಳೇ. ಆದರೆ ಸಾಹಿತ್ಯ ಚರಿತ್ರೆಯಲ್ಲಿ ತತ್ವಪದಗಳ ಏಕತಾರಿಯನ್ನು ಇಂದಿಗೂ ಹೊರಗೇ ಇಟ್ಟಿದ್ದಾರೆ. ತತ್ವಪದಗಳ ಸಮೃದ್ಧಿಯ ಕಾಲವೆಂದರೆ ಹದಿನೆಂಟು ಮತ್ತು ಹತ್ತೊಂಬತ್ತನೆಯ ಶತಮಾನ. ಆದರೆ ಸಾಹಿತ್ಯ ಚರಿತ್ರಕಾರರ ಈ ಕಾಲವನ್ನು ಕನ್ನಡ ಸಾಹಿತ್ಯದ ಬರಗಾಲ, ಕತ್ತಲ ಕಾಲ ಮುಂತಾಗಿ ಗುರುತಿಸಿದ್ದಾರೆ. ತತ್ವಪದಕಾರರ ಈ ದಂಡಿಗೆಯನ್ನು ಮೀಟಿದರೆ ಅನೇಕ ದರ್ಶನ ಪ್ರಸ್ಥಾನಗಳ ತಾತ್ವಿಕತೆ ಝೇಂಕರಿಸುತ್ತದೆ. ಕನ್ನಡದ ನೆಲದಲ್ಲಿ ಜಾತ್ಯಾತೀತ, ದೈವಾತೀತ ಅನುಭಾವೀ ಸಾಧಕ ಪರಂಪರೆಯೊಂದು ಇನ್ನೂ ಜೀವಂತವಾಗಿದೆ ಎನ್ನುವುದೇ ಸಮಾಧಾನದ ಮತ್ತು ಆಶ್ಚರ್ಯದ ಸಂಗತಿಯಾಗಿದೆ. ಯಾವ ಸಂದಿಗ್ಧಕ್ಕೆಡೆಯಿಲ್ಲದೆ ತತ್ವಪದಕಾರರು ಜಾತಿ ಮತ್ತು ವರ್ಣವ್ಯವಸ್ಥೆಯನ್ನು ನಿರಾಕರಿಸುತ್ತಾರೆ. ಈ ನಿರಾಕರಣೆ ಕೇವಲ ವಾಗದ್ವೈತವಲ್ಲ. ಅದು ಅವರ ನಡೆ-ನುಡಿಯಲ್ಲಿ, ನಿತ್ಯ ಬದುಕಿನಲ್ಲಿ ಗುರುದೀಕ್ಷೆ ಪಡೆದ ಕ್ಷಣವೇ ಚಾಲ್ತಿಗೆ ಬರುತ್ತದೆ.</p>
<h3>ತತ್ವಪದಕಾರರ ತಾತ್ವಿಕತೆಯ ಸ್ವರೂಪ</h3>
<p>ಶ್ರಮಣಧಾರೆಗಳ ಸಂಗಮಭೂಮಿಯಾದ ತತ್ವಪದಕಾರರನ್ನು ಸಿದ್ಧ ಪರಂಪರೆಯೆಂದು ಗುರುತಿಸುವ ರೂಢಿಯಿದೆ. ಸಿದ್ಧರು, ಅವಧೂತರು, ಆರೂಢರು, ಅಚಲಿಗರು, ಗುರುಮಕ್ಕಳು, ಗುರುಭಕ್ತಿ ತೆಗೆದುಕೊಂಡವರು, ಶಿವಯೋಗಿಗಳು ಮುಂತಾಗಿ ಕರೆಸಿಕೊಳ್ಳುವ ಈ ಸಾಧಕರಲ್ಲಿ ಅನೇಕ ಚಿಂತನಾ ಪ್ರಸ್ಥಾನಗಳಿವೆ. ಅಲ್ಲಮನ ಬಯಲು, ನಿಜಗುಣರ ಷಟ್‍ಸ್ಥಳ, ಯೋಗಮಾರ್ಗದ ಅಮನಸ್ಕ, ಶಾಕ್ತಪಂಥದ ಶಾಂಭವೀ ಯೋಗ, ಬೌದ್ಧ ದ್ವಾದಶ ಪರಿಪೂರ್ಣ ಸಾಧನೆಯ ಎಂಟನೆಯ ಸ್ಥಲವಾದ ಅಚಲ ಮಾರ್ಗ. ಶಾಂಕರ ಅದ್ವೈತ ಮುಂತಾದ ಮಾರ್ಗಗಳಿವೆ. ನಂತರ ಪ್ರವೇಶಿಸಿದ ಸೂಫಿ ಪಂಥದೊಡನೆಯೂ ಇವರು ಪ್ರೀತಿಯಿಂದ ಒಡನಾಡಿದ್ದಾರೆ. ಸಿದ್ಧ ಪರಂಪರೆಯ ನೇರ ಪ್ರಭಾವದಲ್ಲಿ ರೂಪುಗೊಂಡ ತತ್ವಪದಕಾರರ ಪಂಥಕ್ಕೆ ತಾತ್ವಿಕತೆಯ ದೃಷ್ಟಿಯಿಂದ ಅಖಿಲ ಭಾರತದ ವ್ಯಾಪ್ತಿಯಿದೆ. </p>
<p>ಮಧ್ಯಯುಗೀನ ಭಾರತವನ್ನು ‘ಓದುವ’ ರಾಷ್ಟ್ರೀಯವಾದಿ ಓದಿನ ರಾಜಕಾರಣದಲ್ಲಿ ನಮ್ಮ ನೆಲದ ಅನೇಕ ನಿಜಚಹರೆಗಳು ಕಾಣೆಯಾದವು. ಇದನ್ನು ವಸಾಹತುಶಾಹಿ ಇತಿಹಾಸಗಳಲ್ಲಿ, ಎಡಪಂಥೀಯ ಮತ್ತು ಬಲಪಂಥೀಯ ರಾಷ್ಟ್ರೀಯವಾದಗಳಲ್ಲಿ ನೊಡಬಹುದು. ಸಾಂಸ್ಕೃತಿಕ ಯಜಮಾನಿಕೆಯನ್ನು ಗಟ್ಟಿಗೊಳಿಸಿಕೊಂಡಿದ್ದ ತತ್ವದರ್ಶನಗಳು, ಪಂಥಗಳು ಇಂತಹ ಓದುಗಳಲ್ಲಿ ಮುನ್ನೆಲೆಗೆ ಬಂದು ಬಹುಸಂಖ್ಯಾತರ ಜೀವನಕ್ರಮಗಳು ಅಂಚಿಗೆ ತಳ್ಳಲ್ಪಟ್ಟವು. ಈ ಹಿನ್ನೆಲೆಯಲ್ಲಿ ಕರ್ನಾಟಕದ ಗುರುಸ್ವರೂಪಿಗಳು ಎಂದು ಕಾಣಬೇಕಾದವರು ನಿಶ್ಚಿತವಾಗಿ ಅಲ್ಲಮಪ್ರಭು, ಶಿಶುನಾಳ ಶರೀಫ, ಕಡಕೋಳ ಮಡಿವಾಳಪ್ಪ, ನಿಜಗುಣ ಶಿವಯೋಗಿ ಮುಂತಾದವರು. ಈ ಪಟ್ಟಿ ಇಲ್ಲಿಗೇ ಮುಗಿಯಬೇಕಿಲ್ಲ. ನಮ್ಮ ಇಡೀ ಬಯಲುಸೀಮೆಯ ತತ್ವಪದಕಾರರ ನಡುವೆ ಈ ಹೊತ್ತಿಗೂ ಅತ್ಯಂತ ಪ್ರೀತಿಯ ಗುರುಸ್ವರೂಪಿಗಳೆಂದರೆ ಶಂಕರಾನಂದಯೋಗಿ ಮತ್ತು ಚಿದಾನಂದಾವಧೂತ. ಅಲ್ಲಮನಂತೂ ಹನ್ನೆರಡನೆಯ ಶತಮಾನದಿಂದ ಇತ್ತೀಚಿನವರೆಗೆ ಬರುತ್ತ ಹೋಗುತ್ತ ಇದ್ದಾನೆ. ಅವನು ಮಂಟೇಸ್ವಾಮಿಯಾಗಿ ಬಂದರೆ, ತಿಂಥಿಣಿ ಮೋನಪ್ಪಯ್ಯನಾಗಿಯೂ ಬರುತ್ತಾನೆ. ಆದರೆ ಇವರೆಲ್ಲರ ಬಗೆಗೆ ನಮ್ಮ ಅಕೆಡೆಮಿಕ್ ಓದುಗಳು ಹುμÁರಾಗಿ ಮೌನ ವಹಿಸುತ್ತಲೇ ಬಂದಿವೆ. ಲಕ್ಷಾಂತರ ಜನರು ನಡೆದುಕೊಳ್ಳುವ ಕೊಡೇಕಲ್, ಸಾವಳಗಿ, ಶಿರಹಟ್ಟಿ, ತಿಂತಿಣಿ, ಶಿಶುನಾಳ, ಸಿದ್ಧಾರೂಢ ಮಠ, ಚಿಕ್ಕೆಲ್ಲೂರು, ಬೊಪ್ಪಗೌಡನಪುರ -ಇವು ಯಾವುವೂ ಕರ್ನಾಟಕದ ಸಂಸ್ಕೃತಿ ನಕಾಶೆಯಲ್ಲಿ, ಇತಿಹಾಸದ ಪಠ್ಯಗಳಲ್ಲಿ ಮತ್ತು ಪಠ್ಯಕ್ರಮಗಳಲ್ಲಿ ಜಾಗ ಪಡೆಯಲಿಲ್ಲ.</p>
<p>ತತ್ವಪದಕಾರರ ಪರಂಪರೆಯು ಜೀವಂತ ಪರಂಪರೆ ಯಾಗಿರುವುದರಿಂದ ಯಥೇಚ್ಛವಾಗಿ ದೊರಕುವ ಸಾಹಿತ್ಯವು ಈ ಪಂಥದ ತಾತ್ವಿಕತೆಯನ್ನು ಅರಿತುಕೊಳ್ಳಲು ಸಹಾಯ ಮಾಡುತ್ತವೆ. ತಾತ್ವಿಕ ನಿಲುವುಗಳು, ಆಚರಣೆ ಮತ್ತು ಅಭಿವ್ಯಕ್ತಿಗಳು ಆಯಾ ಪಂಥಗಳ ವಿಶಿಷ್ಟ ಸಂಗತಿಯಾಗಿರುತ್ತದೆ. ಈ ಧಾರೆಗಳ ನಡುವೆ ಅನೇಕ ಸಮಾನ ಅಂಶಗಳಿರುವುದಾದರೂ ತಮ್ಮ ತಮ್ಮ ಧಾರೆಗಳ ಪ್ರತ್ಯೇಕತೆಯನ್ನು ಎಚ್ಚರದಿಂದ ಕಾಯ್ದುಕೊಳ್ಳುತ್ತಾರೆ. ಈ ಧಾರೆಗಳ ಪ್ರಮುಖ ಸಮಾನ ತಾತ್ವಿಕಾಂಶಗಳನ್ನು ಹೀಗೆ ಪಟ್ಟಿಮಾಡಬಹುದು:</p>
<ol>
<li>ಇವೆಲ್ಲ ಗುರುಪಂಥಗಳು. ಇಲ್ಲಿ ಗುರುವೇ ಸರ್ವಸ್ವ. ಗುರುವಿಲ್ಲದೆ ಸಾಧನೆಯ ಚಕ್ರ ಪೂರ್ತಿಯಾಗುವುದಿಲ್ಲ. ಗುರು ಶಿವ(ಮಂಗಲ) ಸ್ವರೂಪಿಯಾದವನು. ಅರಿವಿನ ಮೂರ್ತರೂಪ. ವ್ಯಕ್ತಿರೂಪದ ಗುರು ಸಂಕೇತಮಾತ್ರ. ನಿಜವಾಗಿ ಅರಿವೇ ಗುರು. ಸಾಧಕನಾಗಿ ಶಿಷ್ಯನೂ ಸ್ವತಂತ್ರನೇ. ಗುರುವನ್ನೇ ಇಲ್ಲಿ ಪ್ರಧಾನವೆಂದು ಗುರುತಿಸಿಕೊಳ್ಳುವಲ್ಲಿ ಇರುವ ತತ್ವಸೂಕ್ಷ್ಮವೆಂದರೆ, ಪುಸ್ತಕ ರೂಪೀ ಅರಿವು ಸ್ಥಗಿತವಾದುದಾದ್ದರಿಂದ, ಚಲನರೂಪೀ ಗುರು ಮಾತ್ರ ನಿರಂತರ ಬದಲಾಗುತ್ತಿರುವ ಸತ್ಯದ ಸ್ವರೂಪವನ್ನು ಕಾಣಿಸಿಕೊಡಬಲ್ಲ.</li>
<li>ಬೌದ್ಧ, ನಾಥ, ಕಾಪಾಲಿಕ, ಶೈವ, ಶಾಕ್ತ, ಅದ್ವೈತ, ಸೂಫಿ, ವೀರಶೈವ, ಶಾಂಕರ ಅದ್ವೈತ ಮತ್ತು ವೈಷ್ಣವ ಭಕ್ತಿಪಂಥಗಳ ಪ್ರಭಾವಗಳ ಅನೇಕ ಅಂಶಗಳು ಇಲ್ಲಿ ಬೆರೆತುಹೋಗಿವೆ.</li>
<li>ತತ್ವಪದಕಾರರಿಗೆ ಧರ್ಮದ, ಜಾತಿಯ, ಭಾμÉಯ ಗಡಿಗಳಿಲ್ಲ. ವಿಶ್ವಮಾನವ ಪ್ರಜ್ಞೆ ಅವರದ್ದು.</li>
<li>ತತ್ವಪದಕಾರರಲ್ಲಿ ಲಿಂಗ ಅಸಮಾನತೆಗೆ ಸ್ಥಳವಿಲ್ಲ. ಆದರೆ ಅವರಲ್ಲಿ ಗುಪ್ತವಾಗಿ ಇರಬಹುದಾದ ಸಾಧನೆಯಲ್ಲಿ ಹೆಣ್ಣು ಬಹಳ ಸಾರಿ ‘ಮುದ್ರಿಕೆಯಾಗಿ’ ಬಳಕೆಗೊಂಡಂತಿದೆ. ಈ ಪಂಥವು ಹೆಣ್ಣು ಮೋಕ್ಷದ ಸಾಧನೆಯಲ್ಲಿ ಸಮಾನ ಅರ್ಹಳೆಂದು ಭಾವಿಸುತ್ತದೆ.</li>
<li>ಇದೊಂದು ನಡೆ-ನುಡಿ ಸಿದ್ಧಾಂತದ ಪರಂಪರೆ.</li>
<li>ಗುರುವಿನ ಮಾರ್ಗದರ್ಶನದಲ್ಲಿ ನಡೆಯುವ ಈ ಸಾಧನೆ ಹಲವು ಹಂತಗಳಲ್ಲಿ ಮಾಗುತ್ತದೆ. ಅದ್ವಯ ಸಾಧನೆಯ ಮಾರ್ಗಿಗಳಲ್ಲಿ ಸಾಮಾನ್ಯವಾಗಿ ಭಕ್ತಿಯೋಗ, ವೈರಾಗ್ಯಯೋಗ, ತಾರಕಯೋಗ, ಸಾಂಖ್ಯಯೋಗ ಮತ್ತು ಅಮನಸ್ಕಕರಾಜಯೋಗವೆಂಬ ಸ್ಥಲಕಲ್ಪನೆ ಇದೆ. ಶ್ರೀ ನಿಜಗುಣ ಶಿವಯೋಗಿ, ಬಾಲಲೀಲಾಮಹಾಂತ ಮುಂತಾದ ವೀರಶೈವ ಪರಂಪರೆಯ ತತ್ವಪದಕಾರರ ಸ್ಥಲ ಕಲ್ಪನೆಯಲ್ಲಿ ಶಿವಕಾರುಣ್ಯಸ್ಥಲ, ಜೀವ ಸಂಬೋಧನ ಸ್ಥಲ, ನೀತಿಕ್ರಿಯಾಚರ್ಯಸ್ಥಲ, ಯೋಗಪ್ರತಿಪಾದನಾ ಸ್ಥಲ, ಜ್ಞಾನ ಪ್ರತಿಪಾದನಾಸ್ಥಲ ಎಂಬ ಸಾಧನಾ ಹಂತಗಳಿವೆ. ಅಚಲಿಗರಲ್ಲಿಯೂ ಭಿನ್ನ ಸ್ಥಲಕಲ್ಪನೆ ಇದೆ.</li>
<li>ತತ್ವಪದಕಾರರಿಗೆ ಲಿಂಗ ಅಸಮಾನತೆಯಾಗಲೀ, ಮುಟ್ಟು ಮೈಲಿಗೆಯಾಗಲೀ ಇಲ್ಲ. ಕಡಕೋಳ ಮಡಿವಾಳಪ್ಪನ ಈ ತತ್ವಪದ ನಾಡಿನ ಉದ್ದಗಲಕ್ಕೂ ಅನುರಣಿಸುತ್ತದೆ:</li>
ಮುಡಚಟ್ಟಿನೊಳು ಬಂದು ಮುಟ್ಟೀ ತಟ್ಟೀ ಎನುತೀರ<br/>ಮಡಚಟ್ಟು ಎಲ್ಯಾದ್ಹೇಳಣ್ಣ<br/>
ಮುಟ್ಟಾದ ಮೂರು ದಿನಕಿ ಹುಟ್ಟಿ ಬಂದೀದಿ ನೀನು<br/>ಮುಡಚಟ್ಟು ಎಲ್ಯಾದ್ಹೇಳಣ್ಣ || ಪ ||<br/>
ತೊಗಲೊಳು ತೊಗಲೊಕ್ಕು ತಗಲಿ ಬಂದವ ನೀನು<br/>ತಗಲ ಮಾತಾಡುವದೇನಣ್ಣ<br/>
ಇದರ ಬಗಿಯ ತಿಳಿಯದೆ ವಗದು ಮಾತನಾಡಿದರೆ<br/>ನಗಿಗೇಡಿ ಕಾಣುತಾದಣ್ಣ || 1 |
<li>ಈ ಪಂಥದವರಿಗೆ ಗುರು ಶಿವಸ್ವರೂಪಿಯಾದವನು. ತತ್ವಪದಗಳಲ್ಲಿ ಅತಿ ಹೆಚ್ಚು ಜಾಗವನ್ನು ಪಡೆದಿರುವದು ಗುರುಭಕ್ತಿಯೇ. ಇದನ್ನು ‘ಗುರುಭಕ್ತಿ’ ಪರಂಪರೆಯೆಂದೂ ಕರೆಯುತ್ತಾರೆ.</li>
<li>ತತ್ವಪದಕಾರರು ಮುಕ್ತಿಯ ಬಾಗಿಲನ್ನು ಎಲ್ಲರಿಗೂ ತೆರೆದಿದ್ದಾರೆ. ಅಲ್ಲಿ ಜಾತಿ ಆಧಾರಿತ ಮುಕ್ತಿಯ ಕಲ್ಪನೆಗೆ ಜಾಗವಿಲ್ಲ. ಜ್ಞಾನಮಾರ್ಗದಿಂದ ಮಾತ್ರ ಮುಕ್ತಿ ಸಾಧ್ಯ ಎಂಬುದು ಅವರ ನಂಬುಗೆ.</li>
</ol>
<p>ಈ ಹೊತ್ತಿಗೆ ಕರ್ನಾಟಕದ ಬಹು ಮುಖ್ಯ ಸಾಧಕ ಪರಂಪರೆಯೆಂದರೆ ತತ್ವಪದಕಾರರದ್ದಾಗಿದೆ.</p>
<h3>ಅಚಲಿಗರು-ಕರ್ನಾಟಕದ ಬೌದ್ಧರು</h3>
<p>ತತ್ವಪದಕಾರರಲ್ಲಿ ಅತ್ಯಂತ ಹೆಚ್ಚಿನ ಅನುಯಾಯಿಗಳು ಇರುವುದು ಅಚಲ ಪರಂಪರೆಯಲ್ಲಿ, ಕರ್ನಾಟಕ ಮತ್ತು ಆಂಧ್ರಪ್ರದೇಶದ ಅನೇಕ ಜಿಲ್ಲೆಗಳಲ್ಲಿ ಹರಡಿಕೊಂಡಿರುವ ಈ ಪರಂಪರೆ ಈ ಹೊತ್ತಿಗೂ ತನ್ನ ತತ್ವನಿμÉ್ಠಯನ್ನು ಎಚ್ಚರದಿಂದ ಕಾಪಾಡಿಕೊಂಡಿದೆ. ಕರ್ನಾಟಕದ ಬಯಲು ಸೀಮೆಯಲ್ಲಿ ಇಂದಿಗೂ ಜೀವಂತವಿರುವ ಈ ಅಚಲ ನಡೆ ಆಂಧ್ರದ ಅಚಲ ಸಾಧುಗಳಿಂದ ಪ್ರಭಾವಿತವಾಗಿದೆ. ಚಾರಿತ್ರಿಕ ದೃಷ್ಟಿಯಿಂದಲೂ ನಾಗಾರ್ಜುನಕೊಂಡ ಶ್ರೀಶೈಲ, ಭದ್ರಾಚಲ, ಅಹೋಬಲ ಇತ್ಯಾದಿಗಳು ಮೊದಲು ಬೌದ್ಧ ಮಾಧ್ಯಮಿಕ ಕೇಂದ್ರಗಳಾಗಿದ್ದು ಆ ಶ್ರಮಣ ಪ್ರಭಾವವನ್ನು ಅಚಲದ ಮೂಲಕ ಉಳಿಸಿಕೊಂಡಿರುವುದು ವಿಸ್ಮಯ! ಅಚಲದ ಪರಿಪೂರ್ಣ ಬೋಧೆ ಸ್ಪಷ್ಠವಾಗಿ ಬೌದ್ಧ ಮಾಧ್ಯಮಿಕರ ಶೂನ್ಯವಾದವನ್ನು ಪ್ರತಿಪಾದಿಸುತ್ತದೆ. ಬೌದ್ಧಮಾಧ್ಯಮಿಕ ನಾಗಾರ್ಜುನ ಗುರುವಿನ “ದಶಭೂಮಿಕಾ ಶಾಸ್ತ್ರ”ದಲ್ಲಿ ಸಾಧಕನಿಗಿರಬೇಕಾದ ಅರ್ಹತೆಗಳನ್ನು ಹತ್ತು ಹಂತಗಳಲ್ಲಿ ವಿವರಿಸಲಾಗಿದೆ. ಅವು 1. ಪ್ರಮುದಿತ 2. ವಿಮಲ 3. ಪ್ರಭಾಕರಿ 4. ಅರ್ಚಿಷ್ಮತಿ 5. ಸುದುರ್ಜಯ 6. ಅಭಿಮುಖಿ 7. ದೂರಂಗಮ 8. ಅಚಲ 9. ಸಾಧುಮತಿ ಮತ್ತು 10. ಧರ್ಮಮೇಘ. ಶೂನ್ಯತೆಯ ನೇರ ಅನುಸಂಧಾನ ಸಾಧ್ಯವಾಗುವ ಅವಧೂತರು ಸುಖದುಃಖಗ ಳನ್ನು ದಾಟಿದಾಗ ಉಂಟಾಗುವ ಅನುಭವವು ಪ್ರಮುದಿತ. ಎಲ್ಲ ರೀತಿಯ ಕೆಡುಕುಗಳಿಂದ ಮುಕ್ತವಾಗಿ ಬದುಕುವುದು ವಿಮಲ, ಸದಾ ಜಾಗೃತವಾಗಿರುವ ನಿಸರ್ಗವಿವೇಕವು ಪ್ರಭಾಕರಿ. ಇದಿರಾಗುವ ಕೇಡುಗಳನ್ನು ನಿವಾರಿಸಿಕೊಳ್ಳುವ ತಾಕ್ಷಣಿಕ ನಡೆ ಅರ್ಚಿಷ್ಮತಿ. ಮಧ್ಯಮಮಾರ್ಗದ ನಿರಂತರ ನಡೆಯನ್ನು ಕಾಪಾಡಿಕೊಳ್ಳುವುದು ಸುದುರ್ಜಯ. ಪ್ರಜ್ಞಾಪಾರಮಿತದ ಅನುಸಂಧಾನ ಅಭಿಮುಖಿ. ಎಲ್ಲ ಪ್ರಾಪಂಚಿಕ ವೈರುಧ್ಯಗಳನ್ನು ದಾಟುವುದು ದೂರಾಗಮ. ಮನಸ್ಸಿನಲ್ಲಿ ಸಂಗ್ರಹಗೊಂಡಿರುವ ಎಲ್ಲ ಸಂರಚನೆಗಳಿಂದ ಮುಕ್ತನಾಗಿ ನಡೆದುಕೊಳ್ಳುವುದು ಅಚಲ. ತಾನು ಪಡೆದ ಅರಿವನ್ನು ಭಿನ್ನಭೇದವಿಲ್ಲದೆ ಹಂಚುವುದು ಸಾಧುಮತಿ. ಮತ್ತು ಲೋಕಸಮಸ್ತವನ್ನು ಕರುಣೆ ಮೈತ್ರಿಯಿಂದ ಕಂಡು ಬಾಳಿಸುವುದು ಧರ್ಮಮೇಘ. ಅಚಲಿಗರು ಅಮನಸ್ಕದ ಸಾಧಕರು ಮತ್ತು ಬಹಿರಂಗಿಗಳು. ಮನಸ್ಸಿನ ಮೂಲೆಯಲ್ಲಿ ಕೂಡ ಮುಚ್ಚಿಟ್ಟು ಬಾಳುವಂಥದ್ದು ಏನೂ ಇಲ್ಲವೆಂದು ನಂಬಿ ಬಾಳುವವರು. ಅಚಲದ ಪ್ರಮುಖ ಗ್ರಂಥವೆನಿಸಿಕೊಂಡಿರುವ ‘ಮಹಾಲಯ’ದಲ್ಲಿ ಇದನ್ನು ‘ರಹಿತ ಮಾರ್ಗ’ ‘ಅನಹಾರಾಹಿತ್ಯ’ “ಬೌದ್ಧ ಮಾಧ್ಯಮಿಕಮಾರ್ಗ”ವೆಂದು ಹೇಳಲಾಗಿದೆ.</p>
<h3>ಆಜೀವಿಕರು</h3>
<figure class="float-md-left maxw-600"><img class="img-fluid" src="<?=PUBLIC_URL?>images/201801/0020a.jpg" /></figure>
<p>ನಾವಿಂದು ಮರೆತೇ ಹೋಗಿರುವ ಕರ್ನಾಟಕದ ಪಂಥಗಳಲ್ಲಿ ಮಕ್ಕಲಿ ಗೋಸಾಲನಿಂದ ಸ್ಥಾಪಿತವಾದ ಆಜೀವಿಕವೂ ಒಂದು. ಕೋಲಾರ ಜಿಲ್ಲೆಯ ಆವನಿ, ಮಡಿವಾಳ, ಕಲ್ಲುಹಳ್ಳಿ, ಕೈವಾರ, ಅಂದಿನ ಬೌರಿಂಗ್ ಪೇಟೆ ತಾಲ್ಲೂಕಿನ ಮಡಿವಾಳ, ಹಳೆ ಪಾಳ್ಯ, ಗುಡಿಹಳ್ಳಿ, ಮುಂತಾದ ಕಡೆಗಳಲ್ಲಿ ಆಜೀವಿಕರ ಬಗೆಗೆ ಶಾಸನ ಇತ್ಯಾದಿ ದಾಖಲೆಗಳು ಸಿಗುತ್ತವೆ. ಸುಮಾರು ಕ್ರಿ.ಶ. 446ರಿಂದ ಸುಮಾರು ಒಂಭತ್ತು ನೂರ ವರುಷಗಳ ಕಾಲ ಕರ್ನಾಟಕದ ಅನೇಕ ಭಾಗಗಳಲ್ಲಿ ಆಜೀವಿಕರು ಇದ್ದ ಬಗೆಗೆ ಸ್ಟಷ್ಟ ದಾಖಲೆಗಳು ಸಿಗುತ್ತವೆ. ತುಮಕೂರಿನ ಸಿದ್ಧಗಂಗೆ, ಯಡಿಯೂರು, ಗುಬ್ಬಿ, ಹೊನ್ನುಡಿಕೆ ಆಜೀವಿಕರ ತಾಣಗಳಾಗಿದ್ದುವೆಂದು ದಾಖಲಾಗಿದೆ. ಬೆಳಗಾವಿ ಜಿಲ್ಲೆಯ ಸವದತ್ತಿ ಮತ್ತು ಆ ಭಾಗದ ಸೊಗಲ, ಸುಗೋಲಾಶ್ರಮ. ಚಾಮರಾಜನಗರದ ಹರದನಹಳ್ಳಿ, ರಾಯಚೂರು ಸುರಪುರ ಬಹುಶಃ ಗೋಸಾಲರ ಮುಖ್ಯ ಕೇಂದ್ರಗಳಾಗಿದ್ದಿರಬಹುದು.</p>
<h3>ನತ್ಥಿ ಪುರಿಸಾಕಾರೇ:</h3>
<p>‘ಎಲ್ಲವೂ ನಿಯತಿಯಿಂದ ಚಾಲಿತ. ಆದ್ದರಿಂದ ಪುರುಷ ಪ್ರಯತ್ನವೆಂಬುದೇನೂ ಇಲ್ಲ. ಪುರುμÁರ್ಥಕ್ಕೆ ಯಾವ ಅರ್ಥವೂ ಇಲ್ಲ. ನಿಯತಿಯೇ ಸರ್ವಸ್ವ’ ಎಂಬ ಗೋಸಾಲನ ನಿಯತಿವಾದವು ಆಜೀವಿಕರ ತಾತ್ವಿಕತೆ. ಪ್ರಕ್ರಿಯೆಯೊಂದು ಚಾಲನೆ ಪಡೆದ ಮೇಲೆ ಅದು ಫಲ ಕೊಡುವುದನ್ನು ನಿಲ್ಲಿಸಲಾಗದೆಂಬ ಪ್ರಕ್ರಿಯಾ ಮೀಮಾಂಸಕನಾಗಿದ್ದ ಮಕ್ಕಲಿ ಗೋಸಾಲನು ಸ್ಥಾಪಿಸಿದ ಆಜೀವಿಕ ತತ್ವ ಕರ್ನಾಟಕದಿಂದ ಹೇಳ ಹೆಸರಿಲ್ಲದಂತೆ ಕಣ್ಮರೆಯಾಗಿದೆ. ಇದರಲ್ಲಿ ವೈದಿಕ ದರ್ಶನಗಳ ಪಾತ್ರಗಳಿರಬಹುದು ಎಂಬ ಸಂಶಯವೂ ಮೂಡುತ್ತದೆ. ಯಾಕೆಂದರೆ ಆಜೀವಿಕರು ಪುರುಷ ಪ್ರಯತ್ನವನ್ನು ಅಲ್ಲಗಳೆದರೆ, ವೈದಿಕರು ಅರ್ಥ, ಧರ್ಮ, ಕಾಮ ಮತ್ತು ಮೋಕ್ಷಗಳೆಂಬ ಪುರುμÁರ್ಥಗಳನ್ನು ಗಂಭೀರವಾಗಿ ಪರಿಗಣಿಸುತ್ತಾರೆ. ಈ ಒಂದು ಸಂಘರ್ಷ ಭಿಕ್ಷುಕ ವೃತ್ತಿಯ ಅತ್ಯಂತ ತಳಸ್ಥರದ ಜಾತಿಯ ಗೋಸಾಲ ಅವಗಣನೆಗೊಳಗಾಗಲು ಕಾರಣವಾಗಿರಬಹುದು.</p>
<p>ಕರ್ನಾಟಕವನ್ನು ದಾರ್ಶನಿಕ ಆವರಣವೆಂದು ಪರಿಗಣಿಸಿದರೆ ಹೆಚ್ಚು ಉಪಯುಕ್ತವಾದ ಅಧ್ಯಯನ ಸಾಧ್ಯತೆಗಳು ಮೂಡುತ್ತವೆ ಎಂದು ಪ್ರಾರಂಭದಲ್ಲಿಯೇ ಹೇಳಿದ್ದೇನೆ. ಅದರ ಉದ್ದೇಶ ಕರ್ನಾಟಕದ ನೆಲದಲ್ಲಿ ಹುಟ್ಟಿದ ವಿಚಾರಗಳು ಮತ್ತು ದರ್ಶನಗಳ ವೈವಿಧ್ಯತೆಯನ್ನು, ಅವುಗಳ ನಡುವಿನ ಪರಸ್ಪರ ಸಾಮರಸ್ಯ-ಸಂಘರ್ಷಗಳ ಇತಿಹಾಸವನ್ನು ಕಟ್ಟಿಕೊಳ್ಳುವುದು. ಇವುಗಳಲ್ಲಿ ಹಲವು ಸಾಂಸ್ಥಿಕ ಧರ್ಮಗಳಾಗದಿದ್ದರೂ ಸಹ ಇಲ್ಲಿಯರೆಗೂ ತಮ್ಮ ಅಸ್ತಿತ್ವವನ್ನು ಉಳಿಸಿಕೊಂಡು ಬಂದಿವೆ. ಏಕಾಕಾರದ ಓದು ಮತ್ತು ಏಕರೂಪದ ಚಿಂತನೆಗಳನ್ನು ಪೋಷಿಸುವ ಇಂದಿನ ಕಾಲದಲ್ಲಿ ಕರ್ನಾಟಕದ ದಾರ್ಶನಿಕ ವೈವಿಧ್ಯತೆಯು ಮುಂದೆಯೂ ಉಳಿಯುತ್ತದೆ ಎಂದು ಸುಮ್ಮನಿರುವಂತಿಲ್ಲ. ಸಂಘಟಿತ, ಸಾಂಸ್ಥಿಕ ಚಟುವಟಿಕೆಗಳಿಲ್ಲದೆ ಇವುಗಳ ಅಳಿವು ಖಚಿತ. ಕಡೆಯಲ್ಲಿ ಒಂದು ಮಾತು ಈ ನೆಲದ ವಚನ ಚಳವಳಿಯನ್ನು ಏಕಾಕಾರಿಯಾಗಿ ಓದುವ, ಅದರ ಮೇಲೆ ಒಡೆತನವನ್ನು ಸ್ಥಾಪಿಸುವ ದೀರ್ಘಕಾಲೀನ ನಡೆಯೊಂದು ಚಾಲ್ತಿಯಲ್ಲಿದೆ. ಅಂತಹ ಓದುಗಳಿಗೆ ವಚನಗಳ ಒಳಗಿನಿಂದಲೇ ಮತ್ತು ಕನ್ನಡದ ನೆಲದೊಳಗಿನ ಹತ್ತಾರು ಜನಪರ, ಜನಪದ ಪರಂಪರೆಗಳಿಂದಲೂ ಪ್ರತಿರೋದ ವ್ಯಕ್ತವಾಗಿದೆ. ಇನ್ನು ಅದನ್ನು ಬ್ರಾಹ್ಮಣೀಕರಿಸುವ ಪ್ರಯತ್ನವೂ ಹಿಂದೆಯೇ ಆರಂಭವಾಗಿ ಈಗ ಎಲ್ಲವೂ ಕಲಸುಮೇಲೋಗರವಾಗಿವೆ. ಕೆಲವು ಸಾಮಾನ್ಯ ಲಕ್ಷಣಗಳನ್ನು ಇಡಿಯಾಗಿ ವಚನ ಚಳವಳಿಯ ಆಶಯಗಳೆಂಬಂತೆ ಚರ್ಚಿಸುವ ಓದುವ ಪರಿಪಾಠವಿದೆ. ಹಿಂದೂ ಧರ್ಮವನ್ನು ಹೇಗೆ ಏಕವೆಂದು ವ್ಯಾಖ್ಯಾನಿಸಲು ಸಾಧ್ಯವಿಲ್ಲವೋ ಹಾಗೆಯೇ ವಚನ ಪರಂಪರೆಯನ್ನೂ ಕೂಡ. ಏಕೆಂದರೆ ವಚನ ಚಳವಳಿಯ ಹಿಂದೆ ಮೇಲಿನ ಎಲ್ಲ ಶ್ರಮಣ ಧಾರೆಗಳ ಆಶಯಗಳು ದುಡಿದಿವೆ. ವಚನ ಚಳವಳಿಯ ಬ್ಯಾನರ್ರಿನಡಿಗೆ ಬಂದ ಅನೇಕ ಧಾರೆಗಳು ಸಮಾನ ಆಶಯಗಳಿಗೆ ದುಡಿದರೂ ಭಿನ್ನ ತಾತ್ವಿಕ ನಿಲುವುಗಳು ಅಲ್ಲಿ ರಾಜಿಯನ್ನು ಕಂಡಿಲ್ಲ. ಇವುಗಳನ್ನು ಕುರಿತ ಚರ್ಚೆಗೆ ಬೇರೆಯದೇ ಆದ ಆಯಾಮಗಳು ಈಗ ಪ್ರಾಪ್ತವಾಗಿವೆ. ಅವುಗಳನ್ನು ಮತ್ತೆಲ್ಲಿಯಾದರೂ ಚರ್ಚಿಸಬಹುದಾಗಿದೆ.</p>
<p><strong>ಜಾತಿಸೂತಕವೆಂಬ ಮಾತಿಲ್ಲ | ಸುಜ್ಞಾನ ಮಾರ್ಗದಿ |<br/>ಜಾತಿಕರ್ಮಾದಿಗಳು ಮೊದಲಿಲ್ಲ ||ಪ||</strong></p>

<p><strong>ಜಾತಿಗೋತ್ರಕೆ ಬದ್ಧರಾಗುತ | ಆತ್ಮನರಿಯದ ಕರ್ಮಿಗಲ್ಲದೆ |<br/>
ಜಾತಿಕಲ್ಪನೆಯಳಿದು ಆತ್ಮ |<br/>
ಜ್ಯೋತಿಯಲಿ ಮುಳುಗಿದ ಮಹಾತ್ಮಗೆ ||ಅಪ||</strong></p>

<p><strong>ಬ್ರಹ್ಮಬೀಜವೆ ಸರ್ವಯೋನಿಯೊಳು | ಪುಟ್ಟಿರುವದೆಂಬುವ |<br/>
ಮರ್ಮವರಿಯದ ಮೂಢ ಜನರುಗಳು ||<br/>
ನಮ್ಮ ಕುಲ ಮೇಲೆನುತ ವಂದಿಸಿ |<br/>
ನಿಮ್ಮ ಕುಲ ಕೀಳೆನುತ ನಿಂದಿಸಿ |<br/>
ಹಮ್ಮು ಮದ ಮತ್ಸರದಿ ಸಾಯುತ |<br/>
ಒಮ್ಮೆ ನರಕಕೆಯಿಳಿದವರಲ್ಲದೆ ||ಜಾತಿ||1||</strong></p>

<p><strong>* ಲೇಖಕರು ತುಮಕೂರಿನ ಸರ್ಕಾರಿ ಪ್ರಥಮ ದರ್ಜೆ ಕಾಲೇಜಿನಲ್ಲಿ ಕನ್ನಡ ಪ್ರಾಧ್ಯಾಪಕರು. ನಾಗಾರ್ಜುನ ಮತ್ತು ಅಲ್ಲಮರ ಬಗ್ಗೆ ಕನ್ನಡದಲ್ಲಿ ಅತ್ಯಂತ ಮುಖ್ಯವಾದ ಕೃತಿಗಳನ್ನು ರಚಿಸಿರುವ ಅವರು ಕನ್ನಡ ತತ್ವಪದಗಳ ಪ್ರಕಟಣೆಯ ಯೋಜನೆಯ ರೂವಾರಿಗಳು.</strong></p>
			</div>
		<?php require_once(PHY_FLAT_URL . 'article-lists/others.php'); ?>
	</div>
</div>

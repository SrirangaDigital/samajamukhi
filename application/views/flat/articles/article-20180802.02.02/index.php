<div class="container-fluid">
	<div class="row align-items-top justify-content-center kannada">
		<div class="col-md-8 article">
			<p class="date english">2<sup>nd</sup> ಆಗಸ್ಟ್  ೨೦೧೮</p>
			<h1 class="title">ಸಮೃದ್ಧ ಸಂಪನ್ಮೂಲಗಳು <br />ವಿಚಾರಗಳ ದಾರಿದ್ರ್ಯ</h1>
			<h2 class="author">ಪೃಥ್ವಿದತ್ತ ಚಂದ್ರಶೋಭಿ</h2>
			<p class="description">ಕರ್ನಾಟಕಕ್ಕೆ ಲಭ್ಯವಿರುವ ಸುಸ್ಥಿರ ಅಭಿವೃದ್ಧಿಯ ಮಾದರಿಗಳೇನು? ನಮ್ಮ ಗುರಿಗಳು ಯಾವುವು? ನಮ್ಮ ಮಾರ್ಗಗಳು ಎಂತಹವು ಆಗಿರಬೇಕು? ಈ ವಿಚಾರವಾಗಿ ಗಂಭೀರವಾಗಿ ಮತ್ತು ಸಮಗ್ರವಾಗಿ ಚಿಂತಿಸುವವರು ಯಾರು?</p>
			<figure class="float-md-left maxw-300"><img class="img-fluid" src="<?=PUBLIC_URL?>images/201808/0022a.jpg" /></figure>
			<p>ಕರ್ನಾಟಕದ ಸುಸ್ಥಿರ ಅಭಿವೃದ್ಧಿಯ ಸಾಧ್ಯತೆಗಳ ಬಗ್ಗೆ ಸಮಾಜಮುಖಿಯ ಸಂಪಾದಕೀಯ ಬಳಗವು ಚರ್ಚೆಯನ್ನು ಪ್ರಾರಂಭಿಸಿದಾಗ ನಮಗೆ ಮೊದಲು ಬಹಳ ಸ್ಪಷ್ಟವಾಗಿ ಅರಿವಾದುದು ವಿಚಾರಗಳ ಬಡತನ ಅಥವಾ poverty of ideas. ಇದೊಂದು ವಿಚಿತ್ರ ಸನ್ನಿವೇಶ. ಏಕೆಂದರೆ ಸುಸ್ಥಿರ ಅಭಿವೃದ್ಧಿಯ ಬಗ್ಗೆ ಗಟ್ಟಿಯಾಗಿ ಮತ್ತು ಖಂಡಿತವಾದಿಗಳಾಗಿ ಮಾತನಾಡುವವರು ಬಹಳ ಜನರಿದ್ದಾರೆ. ಹೀಗೆ ಮಾತನಾಡುವವರ ಪೈಕಿ ನಮ್ಮ ಸಮಾಜದ ಯಾವ ವರ್ಗವೂ ಪ್ರಾತಿನಿಧ್ಯ ಪಡೆದಿಲ್ಲ ಎನ್ನುವಂತಿಲ್ಲ. ರಾಜಕಾರಣಿಗಳು, ಸಾಮಾಜಿಕ ಚಳವಳಿಗಳ ನೇತಾರರು ಮತ್ತು ಕಾರ್ಯಕರ್ತರು, ಬುದ್ಧಿಜೀವಿಗಳು, ಅರ್ಥಶಾಸ್ತ್ರಜ್ಞರು ಹಾಗೂ ಸಾಹಿತಿಗಳು, ಉದ್ಯಮಿಗಳು, ವಿಜ್ಞಾನಿಗಳು, ತಂತ್ರಜ್ಞಾನ ಪರಿಣತರು ಮತ್ತು ವೈದ್ಯರು -ಹೀಗೆ ಎಲ್ಲರೂ ಅಭಿವೃದ್ಧಿಯ ಅರ್ಥ ಮತ್ತು ಮಾದರಿಗಳ ಬಗ್ಗೆ, ಅದರ ಸಾಧನೆಗೆ ನಾವು ಅನುಸರಿಸಬೇಕಾಗಿರುವ ಪಥಗಳ ಬಗ್ಗೆ ಅಧಿಕೃತವಾಗಿ ಮಾತನಾಡುತ್ತಾರೆ. ಈ ಚರ್ಚೆಯಲ್ಲಿ ಭಾಗವಹಿಸಲು ಸಾಮಾನ್ಯ ಜನರೂ ಸಹ ಹಿಂಜರಿಯುವುದಿಲ್ಲ.</p>
<p>ನಮ್ಮ ಸಮಾಜದ ಎಲ್ಲರಿಗೂ ಅಭಿವೃದ್ಧಿಯ ವಿಷಯದಲ್ಲಿ ಗಟ್ಟಿಯಾದ ನಂಬಿಕೆಗಳು ಮತ್ತು ಅಭಿಪ್ರಾಯಗಳು ಇವೆ ಎನ್ನುವುದು ಒಳ್ಳೆಯದೆ. ಆದರೆ ಇಲ್ಲಿ ಸುಸಂಬದ್ಧವಾದ, ಪ್ರಾಯೋಗಿಕವಾಗಿ ಅನುಷ್ಠಾನ ಮಾಡಬಹುದಾಗಿರುವ ಮತ್ತು ಎಲ್ಲರ (ಅದಾಗದಿದ್ದರೆ ಕನಿಷ್ಠ ಬಹುತೇಕರ) ಒಳಿತನ್ನು ಸಾಧ್ಯವಾಗಿಸುವ ಮಾದರಿಗಳು, ಕಲ್ಪನೆಗಳು ಮತ್ತು ವಿಚಾರಗಳು ಯಾವುವು ಎನ್ನುವ ಪ್ರಶ್ನೆಯನ್ನು ಕೇಳಿಕೊಳ್ಳಿ. ಅದಕ್ಕೆ ದೊರಕುವ ಉತ್ತರಗಳು ನಮಗೆ ಅಂತಹ ಸಮಾಧಾನವನ್ನು ಮೂಡಿಸುವುದಿಲ್ಲ.</p>
<p>ಅಭಿವೃದ್ಧಿಯ ಪ್ರಶ್ನೆ ಒಂದು ರೀತಿಯಲ್ಲಿ ಸಂಕೀರ್ಣವಾದುದು. ಒಂದೆಡೆ ಈ ಪ್ರಶ್ನೆಯ ಸಂಕೀರ್ಣತೆಯನ್ನು ನೋಡಿದಾಗ ತಾಂತ್ರಿಕ ಪರಿಣತಿಯೂ ಬೇಕು ಎಂದರೆ ತಪ್ಪಾಗಲಾರದು. ಆ ದೃಷ್ಟಿಯಲ್ಲಿ ಇದು ಕಳೆದ ತಿಂಗಳ ಮುಖ್ಯಚರ್ಚೆಯ ವಿಷಯವಾಗಿದ್ದ ಕರ್ನಾಟಕದ ಹಣಕಾಸಿನ ಪರಿಸ್ಥಿತಿಯ ವಿಚಾರದಂತೆ ಶೈಕ್ಷಣಿಕ, ವಿಶ್ಲೇಷಣೆಯ ಶಿಸ್ತನ್ನು ಬೇಡುವ ವಿಷಯ. ಮತ್ತೊಂದೆಡೆ ಇದು ಜನರ ಪ್ರತಿದಿನದ ಬದುಕಿಗೆ ಎಷ್ಟರ ಮಟ್ಟಿಗೆ ತಳುಕು ಹಾಕಿಕೊಳ್ಳುತ್ತದೆ ಎಂದರೆ ಸಾಮಾನ್ಯ ತಿಳುವಳಿಕೆ ಮತ್ತು ಪ್ರಾಯೋಗಿಕತೆಯ ಸಾಧ್ಯತೆಗಳನ್ನು ಗಮನದಲ್ಲಿರಿಸಿಕೊಳ್ಳದೆ ಅಭಿವೃದ್ಧಿಯ ಬಗ್ಗೆ ಚರ್ಚೆಯನ್ನು ಪ್ರಾರಂಭಿಸಲು ಸಾಧ್ಯವೇ ಇಲ್ಲ. ಅಂದರೆ ಕೇವಲ ಅಮೂರ್ತ ಮಾದರಿಗಳು, ಅಕಾಡೆಮಿಕ್ ವಿಚಾರಗಳು ಮತ್ತು ಕೇಂದ್ರೀಕೃತ ಯೋಜನೆಗಳಿಂದ ಏನನ್ನೂ ಸಾಧಿಸಲು ಸಾಧ್ಯವಿಲ್ಲ.</p>
<p>ಹಾಗಾದರೆ ಕರ್ನಾಟಕಕ್ಕೆ ಲಭ್ಯವಿರುವ ಸುಸ್ಥಿರ ಅಭಿವೃದ್ಧಿಯ ಮಾದರಿಗಳೇನು? ನಮ್ಮ ಗುರಿಗಳು ಯಾವುವು? ನಮ್ಮ ಮಾರ್ಗಗಳು ಎಂತಹವು ಆಗಿರಬೇಕು? ಈ ವಿಚಾರವಾಗಿ ಗಂಭೀರವಾಗಿ ಮತ್ತು ಸಮಗ್ರವಾಗಿ ಚಿಂತಿಸಿರುವವರು ಯಾರು? ಕರ್ನಾಟಕದ ಸುಸ್ಥಿರ ಅಭಿವೃದ್ಧಿಯ ವಿಷಯವನ್ನು ಮುಖ್ಯಚರ್ಚೆಗಾಗಿ ಕೈಗೆತ್ತಿಕೊಂಡಾಗ ಈ ಮೇಲಿನ ಪ್ರಶ್ನೆಗಳನ್ನು ಕೇಳಿಕೊಂಡೆವು. ಮೇ ತಿಂಗಳಲ್ಲಿ ನಡೆದ ವಿಧಾನಸಭಾ ಚುನಾವಣೆಯ ಸಂದರ್ಭ ಹಾಗೂ ವಿವಿಧ ರಾಜಕೀಯ ಪಕ್ಷಗಳು ಕರ್ನಾಟಕದ ಜನತೆಯ ಮುಂದಿಟ್ಟ ಕಾರ್ಯಕ್ರಮಗಳೂ ಸಹ ನಮ್ಮ ಮನಸ್ಸಿನಲ್ಲಿತ್ತು. ಜೊತೆಗೆ ಸಮಾಜಮುಖಿಯೂ ಸಹ ರಾಜ್ಯದ ಸರ್ವತೋಮುಖ ಅಭಿವೃದ್ಧಿಗೆ ದಾರಿ ಮಾಡಿಕೊಡಬಲ್ಲ ಯೋಜನೆಗಳು, ಜನತೆಗೆ ಅಗತ್ಯವಿರುವ ಕಲ್ಯಾಣ ಕಾರ್ಯಕ್ರಮಗಳು, ನಮ್ಮ ಆಡಳಿತ ವ್ಯವಸ್ಥೆಯಲ್ಲಿರುವ ನ್ಯೂನತೆಗಳು ಮತ್ತು ಉತ್ತಮ ಆಳ್ವಿಕೆಗೆ ತೆಗೆದುಕೊಳ್ಳಬೇಕಾಗಿರುವ ಕ್ರಮಗಳ ಬಗ್ಗೆ ತನ್ನ ವಿಚಾರಗಳನ್ನು ಫೆಬ್ರವರಿ ಸಂಚಿಕೆಯಿಂದಲೂ ಮುಂದಿಡುತ್ತಲೇ ಬಂದಿದೆ.</p>
<p>ಈ ಹಿನ್ನೆಲೆಯಲ್ಲಿಯೇ ನಮ್ಮ ಹಿಂದಿನ ಚರ್ಚೆಗಳ ಮುಂದುವರಿಕೆಯಾಗಿ ಸುಸ್ಥಿರ ಅಭಿವೃದ್ಧಿಯ ಪ್ರಶ್ನೆಯನ್ನೂ ಚರ್ಚಿಸಬೇಕಿದೆ. ಈ ಕೆಲಸವನ್ನು ಮಾಡಲು ನಾವು ಹಿಂದಿನ ಪ್ಯಾರಾದಲ್ಲಿ ಎತ್ತಿದ ಪ್ರಶ್ನೆಗಳನ್ನು ಗಂಭೀರವಾಗಿ ಚರ್ಚಿಸಲು ಇರುವ ಮೂರು ಪರಸ್ಪರ ಸಂಬಂಧವಿರುವ ಗೊಂದಲಮಯಿ ಸಮಸ್ಯೆಗಳನ್ನು ಓದುಗರ ಮುಂದಿಡಲು ಬಯಸುತ್ತೇವೆ.</p>
<h3>1</h3>
<p>ಮೊದಲಿಗೆ ಕರ್ನಾಟಕದ ಪ್ರಗತಿಪರ ವಲಯಗಳಲ್ಲಿ ಆಗಾಗ ಕೇಳಿಬರುವ ಒಂದು ಮಾತಿನೊಡನೆ ಸುಸ್ಥಿರ ಅಭಿವೃದ್ಧಿಯ ಚರ್ಚೆಯನ್ನು ಪ್ರಾರಂಭಿಸಬಹುದು. ಕನ್ನಡದ ಹಿರಿಯ ಚಿಂತಕರು, ಸಾಹಿತಿಗಳು ಮತ್ತು ಸಾಮಾಜಿಕ ಕಾರ್ಯಕರ್ತರು ಸಹ ಪದೇ ಪದೇ ಹೇಳುವ ಮಾತು ಈ ಕೆಳಗಿನಂತಿದೆ: ನಮಗೆ ಬೇಕಿರುವುದು ಅಭಿವೃದ್ಧಿಯೇ ಹೊರತು ‘ಡೆವಲಪಮೆಂಟ್’ ಅಲ್ಲ. ಮೇಲ್ನೋಟಕ್ಕೆ ಇದೊಂದು ಸರಿಯಾದ ಹೇಳಿಕೆಯಂತೆ ನಮಗೆ ಕಾಣಿಸಬಹುದು. ಆದರೆ ಈ ಮಾತಿಗೆ ವಿವರಣೆಯಾಗಿ ಸುಸಂಬದ್ಧವಾದ, ಸಮಗ್ರವಾದ ವಿಶ್ಲೇಷಣೆಯನ್ನು ಮುಂದಿಟ್ಟಿರುವುದು ಯಾರಾದರೂ ಅಪರೂಪವೇ ಸರಿ. ಅಂದರೆ ಡೆವಲಪಮೆಂಟ್ ಅಂದರೇನು, ಅಭಿವೃದ್ಧಿ ಎಂದರೇನು ಎನ್ನುವುದರ ಬಗ್ಗೆ ಸ್ಪಷ್ಟ ವಿವರಣೆಗಳನ್ನು ಇವರಾರೂ ನೀಡುತ್ತಿಲ್ಲ. ನಾವು ಗಮನಿಸಿರುವಂತೆ ಇದುವರೆಗೆ ಕರ್ನಾಟಕ (ಮತ್ತು ಭಾರತ)ದಲ್ಲಿ ಅನುಷ್ಠಾನಗೊಂಡಿರುವ ನೀತಿಗಳಿಗಿಂತ ಭಿನ್ನವಾದ ಏನನ್ನೋ ಮಾಡಬೇಕು ಎನ್ನುವುದನ್ನು ಮಾತ್ರ ಈ ಮಾತಿನಿಂದ ಸೂಚಿಸಲಾಗುತ್ತಿದೆ. ಆದರೆ ಆ ಭಿನ್ನವಾದುದು ಏನು ಎನ್ನುವುದರ ಬಗ್ಗೆ ಸ್ಪಷ್ಟ ಪರಿಕಲ್ಪನೆಯನ್ನು ಯಾರೂ ಮುಂದಿಡುತ್ತಿಲ್ಲ.</p>
<p>ಬಹುಶಃ ಡೆವಲಪಮೆಂಟ್ ಎನ್ನುವುದನ್ನು ಪರಕೀಯ, ವಿದೇಶಿ ವಿಚಾರಧಾರೆ ಎನ್ನುವುದು ಈ ಮೇಲಿನ ಮಾತುಗಳನ್ನಾಡುವ ಬಹುತೇಕರ ಮನಸ್ಸಿನಲ್ಲಿದೆ. ಇಂತಹವರ ಪಟ್ಟಿಯಲ್ಲಿ ಗಾಂಧೀವಾದಿಗಳು, ಎಡಪಂಥೀಯರು ಮತ್ತು ಸ್ವದೇಶಿಯ ಕಾರ್ಯಸೂಚಿಯನ್ನು ಇಂದಿನ ದಿನಗಳಲ್ಲಿ ಮುಂದಿಡುವ ಸಂಘ ಪರಿವಾರದ ಬಲಪಂಥೀಯರು ಎಲ್ಲರೂ ಸೇರುತ್ತಾರೆ. ಇವರ ಕಟುವಿಮರ್ಶೆಯ ಗುರಿಯಾಗಿರುವುವು ಅರ್ಥಶಾಸ್ತ್ರವೆಂಬ ಅಕಾಡೆಮಿಕ್ (ಶೈಕ್ಷಣಿಕ) ಜ್ಞಾನಶಿಸ್ತು, ಆಧುನಿಕ ವಿಜ್ಞಾನ- ತಂತ್ರಜ್ಞಾನಗಳು, ಮಾರುಕಟ್ಟೆ ಮತ್ತು ಬಂಡವಾಳಶಾಹಿ ಹಾಗೂ ಕೇಂದ್ರೀಕೃತ ಯೋಜನೆಗಳನ್ನು ರೂಪಿಸುವ ಆಧುನಿಕ ರಾಜ್ಯ (State) ವ್ಯವಸ್ಥೆ.</p>
<figure class="float-md-right maxw-300"><img class="img-fluid" src="<?=PUBLIC_URL?>images/201808/0023a.jpg" /></figure>
<p>ಇವುಗಳಿಗೆ ಹೊರತಾದುದು ಏನೊ ಇದೆ. ಅದರಿಂದ ಅಭಿವೃದ್ಧಿಯ ಸಾಧನೆಯಾಗುತ್ತದೆ ಎನ್ನುವಂತೆ ನಮ್ಮ ಚರ್ಚೆಗಳು ಮುಂದುವರೆಯುತ್ತಿವೆ. ಅದೇನಿರಬಹುದು ಎಂದಾಗ ದೊರಕುವ ವಿವರಣೆಗಳು ಕೆಲವೊಮ್ಮೆ ಹುಚ್ಚುಚ್ಚಾದಂತಹವು, ಮತ್ತೆ ಕೆಲವು ಬಾರಿ ಸಂಪೂರ್ಣವಾಗಿ ಅಪ್ರಾಯೋಗಿಕವಾದವುಗಳು. ಉದಾಹರಣೆಗೆ ಆಧುನಿಕ ನಾಗರಿಕತೆಯ ಪರಿಕರಗಳನ್ನು ತ್ಯಜಿಸಿದರೆ ನಮ್ಮ ಬದುಕು ಹಸನಾಗುತ್ತದೆ ಮತ್ತು ಸುಸ್ಥಿರ ಬದುಕಿನ ಸಾಧ್ಯತೆಗಳು ಹೆಚ್ಚುತ್ತವೆ ಎಂದು ಗಾಂಧೀವಾದಿಗಳು ವಾದಿಸುತ್ತಾರೆ. ಮಾರುಕಟ್ಟೆ ಮತ್ತು ಬಂಡವಾಳಶಾಹಿಯ ಕಬಂಧಬಾಹುಗಳಿಂದ ಹೊರಬಂದು, ಉತ್ಪಾದನೆಯ ಸಾಧನಗಳನ್ನು ರಾಷ್ಟ್ರೀಕರಿಸುವುದರಲ್ಲಿ ನಮ್ಮ ಉಳಿವಿನ ಸೂತ್ರವಿದೆ ಎಂದು ಎಡಪಂಥೀಯರು ಹೇಳುತ್ತಾರೆ. ದೇಶಿಜ್ಞಾನ, ಸಂಸ್ಕೃತಿ ಮತ್ತು ಸ್ವಾವಲಂಬಿ ವ್ಯವಸ್ಥೆಗಳೊಳಗೆ ನಮ್ಮ ಎಲ್ಲ ಅಗತ್ಯಗಳ ಪೂರೈಕೆಯಾಗುತ್ತದೆ ಮತ್ತು ಸವಾಲುಗಳಿಗೆ ಉತ್ತರಗಳು ದೊರಕುತ್ತವೆ ಎಂದು ಬಲಪಂಥೀಯರು ನಂಬುತ್ತಾರೆ.</p>
<p>ಈ ಮೇಲಿನ ಯಾವ ಪರಿಹಾರವನ್ನು ಗಂಭೀರವಾಗಿ ಪರಿಗಣಿಸಿ, ನಮ್ಮ ವ್ಯವಸ್ಥೆಯಲ್ಲಿ ಬದಲಾವಣೆಯನ್ನು ಮಾಡುವುದು ಅಶಕ್ಯ ಎನ್ನುವುದನ್ನು ಸಹ ಮೇಲಿನ ಮೂರೂ ಗುಂಪುಗಳ ವಕ್ತಾರರು ಒಪ್ಪುತ್ತಾರೆ. ಏಕೆಂದರೆ ಈ ಮೇಲಿನ ಸಲಹೆಗಳು ಕಾಲಪ್ರವಾಹದ ವಿರುದ್ಧ ಈಜುವ ಪ್ರಯತ್ನಗಳು ಎನ್ನುವ ಕಾರಣದಿಂದ ಮಾತ್ರ ಅಪ್ರಾಯೋಗಿಕವಲ್ಲ. ಇದಕ್ಕಿಂತಲೂ ಮಿಗಿಲಾಗಿ ಈ ಮೇಲಿನಂತಹ ರ್ಯಾಡಿಕಲ್ ಸಲಹೆಗಳು ಮನುಷ್ಯನ ಸ್ವಭಾವ (human nature)ದಲ್ಲಿಯೇ ದೊಡ್ಡಪ್ರಮಾಣದ ಬದಲಾವಣೆಯನ್ನು ನಿರೀಕ್ಷಿಸುವಂತಹವು. ಅದುದರಿಂದ ಇವು ಎಷ್ಟರ ಮಟ್ಟಿಗೆ ಕಾರ್ಯಸಾಧುವಾದುದು ಎನ್ನುವುದು ಯಕ್ಷಪ್ರಶ್ನೆ. ಆದರೂ ಇಂತಹ ವಾದಗಳನ್ನು ಮುಂದಿಡುವುದು ಮಾತ್ರ ನಿಲ್ಲುವುದಿಲ್ಲ.</p>
<div class="inlay float-md-right maxw-300">
<p>ಆಧುನಿಕ ನಾಗರಿಕತೆಯ ಪರಿಕರಗಳನ್ನು ತ್ಯಜಿಸಿದರೆ ನಮ್ಮ ಬದುಕು ಹಸನಾಗುತ್ತದೆ ಮತ್ತು ಸುಸ್ಥಿರ ಬದುಕಿನ ಸಾಧ್ಯತೆಗಳು ಹೆಚ್ಚುತ್ತವೆ ಎಂದು ಗಾಂಧೀವಾದಿಗಳು ವಾದಿಸುತ್ತಾರೆ. ಮಾರುಕಟ್ಟೆ ಮತ್ತು ಬಂಡವಾಳಶಾಹಿಯ ಕಬಂಧಬಾಹುಗಳಿಂದ ಹೊರಬಂದು, ಉತ್ಪಾದನೆಯ ಸಾಧನಗಳನ್ನು ರಾಷ್ಟ್ರೀಕರಿಸುವುದರಲ್ಲಿ ನಮ್ಮ ಉಳಿವಿನ ಸೂತ್ರವಿದೆ ಎಂದು ಎಡಪಂಥೀಯರು ಹೇಳುತ್ತಾರೆ. ದೇಶಿಜ್ಞಾನ, ಸಂಸ್ಕೃತಿ ಮತ್ತು ಸ್ವಾವಲಂಬಿ ವ್ಯವಸ್ಥೆಗಳೊಳಗೆ ನಮ್ಮ ಎಲ್ಲ ಅಗತ್ಯಗಳ ಪೂರೈಕೆಯಾಗುತ್ತದೆ ಮತ್ತು ಸವಾಲುಗಳಿಗೆ ಉತ್ತರಗಳು ದೊರಕುತ್ತವೆ ಎಂದು ಬಲಪಂಥೀಯರು ನಂಬುತ್ತಾರೆ</p>
</div>
<h3>2</h3>
<p>ಸುಸ್ಥಿರ ಅಭಿವೃದ್ಧಿಯ ಕುರಿತಾದ ಎರಡನೆಯ ಸಮಸ್ಯೆ ನಮ್ಮನ್ನು ಸ್ಥಳೀಯ ವಾದಗಳಿಂದ ಜಾಗತಿಕ ಪರಿಹಾರಗಳತ್ತ ಕರೆದೊಯ್ಯುತ್ತವೆ. ಅಭಿವೃದ್ಧಿ ಕುರಿತಾದ ಚರ್ಚೆಯು ವಿಶ್ವಸಂಸ್ಥೆ ಮತ್ತು ಅದರ ಅಂಗಸಂಸ್ಥೆಗಳ ಪ್ರಾಯೋಜಕತ್ವದಲ್ಲಿ ಜಾಗತಿಕ ಮಟ್ಟದಲ್ಲಿಯೂ ನಡೆಯುತ್ತಿದೆ. ನಮ್ಮ ಅಭಿವೃದ್ಧಿಯ ಮಾನದಂಡಗಳು ಮತ್ತು ಸೂಚಕಗಳು ಈ ಸಂಸ್ಥೆಗಳು ಉತ್ಪಾದಿಸುತ್ತಿರುವ ವಿಶ್ಲೇಷಣೆ ಮತ್ತು ಪ್ರವಚನಗಳ ಮೂಲಕವೂ ನಮ್ಮನ್ನು ತಲುಪುತ್ತಿವೆ. ಇದಕ್ಕೆ ಉದಾಹರಣೆಯಾಗಿ ಈ ಮುಖ್ಯ ಚರ್ಚೆಯ ಅಂಗವಾಗಿ ವಿಶ್ಲೇಷಣೆಗೆ ಒಳಗಾಗಿರುವ ಸುಸ್ಥಿರ ಅಭಿವೃದ್ಧಿ ಗುರಿ (sustainable Development Goals)ಗಳನ್ನು ಪರಿಗಣಿಸಿ. ವಿಶ್ವಸಂಸ್ಥೆಯು ಮೂರು ವರ್ಷಗಳ ಕಾಲ ಎಪ್ಪತ್ತು ಲಕ್ಷ ಜನಗಳ ಜೊತೆಗಿನ ಸಮಾಲೋಚನೆಯ ನಂತರ ರೂಪಿಸಿರುವ 17 ಸುಸ್ಥಿರ ಅಭಿವೃದ್ಧಿಯ ಗುರಿಗಳು ಎಲ್ಲರೂ ಒಪ್ಪುವಂತಹುವೆ. ಅದೇ ರೀತಿಯಲ್ಲಿ ಇದಕ್ಕೆ ಮೊದಲು ವಿಶ್ವಸಂಸ್ಥೆಯು ರೂಪಿಸಿದ್ದ 8 ಸಹಸ್ರಮಾನದ ಅಭಿವೃದ್ಧಿ ಗುರಿಗಳು (Millennium Development Goals) ಸಹ ಹೀಗೆಯೇ ವಿಮರ್ಶಾತೀತವಾಗಿದ್ದವು.</p>
<p>ಇವುಗಳನ್ನು ಅನುಷ್ಠಾನಗೊಳಿಸುವುದು ಹೇಗೆ ಎನ್ನುತ್ತಿದ್ದಂತೆ ನಮಗೆ ಸ್ಥಳೀಯ ಸಮಸ್ಯೆಗಳು ಎದುರಾಗತೊಡಗುತ್ತವೆ. ಹೆಚ್ಚು ನಿರ್ದಿಷ್ಟವಾಗಿ ಹೇಳುವುದಾದರೆ, ಈ ಗುರಿಗಳನ್ನು ಸಾರ್ವಜನಿಕ ನೀತಿಯ ಮೂಲಕ ಸಾಧಿಸುವುದು ಹೇಗೆ ಎನ್ನುವುದು ನಮಗೆ ಎದುರಾಗುವ ಸವಾಲು. ಒಂದು ಉದಾಹರಣೆಯನ್ನು ಗಮನಿಸಿ. ಸುಸ್ಥಿರ ಅಭಿವೃದ್ಧಿ ಗುರಿಗಳಲ್ಲಿ ಎರಡನೆಯದು ಹೀಗಿದೆ: ‘ಕೃಷಿಯನ್ನು ಉತ್ತೇಜಿಸಿ, ಆಹಾರ ಭದ್ರತೆಯೊಡನೆ ಪೌಷ್ಟಿಕತೆ ಸಾಧಿಸಿ ಹಸಿವು ಮುಕ್ತಗೊಳಿಸಿ.’ ಕೃಷಿಯ ಉತ್ತೇಜನಕ್ಕೆ, ಆಹಾರ ಭದ್ರತೆ ಮತ್ತು ಹಸಿವು ಮುಕ್ತ ಕರ್ನಾಟಕವನ್ನು ಸಾಧಿಸಲು ಯಾವ ಬಗೆಯ ಸಾರ್ವಜನಿಕ ನೀತಿಯನ್ನು, ಸರ್ಕಾರಿ ಕಾರ್ಯಕ್ರಮಗಳನ್ನು ರೂಪಿಸಬೇಕು ಎನ್ನುತ್ತಿದ್ದಂತೆ ನಮ್ಮ ಸ್ಥಳೀಯ ಸಂಕೀರ್ಣತೆಗಳು ತಲೆಯೆತ್ತುತ್ತವೆ. ಇದಕ್ಕೆ ಒಂದು ನಿದರ್ಶನವಾಗಿ ಕರ್ನಾಟಕ ಸರ್ಕಾರದ ಅನ್ನಭಾಗ್ಯ ಯೋಜನೆಯನ್ನೋ ಇಲ್ಲವೆ ಕೇಂದ್ರ ಸರ್ಕಾರದ ಉದ್ಯೋಗಖಾತ್ರಿ ಯೋಜನೆಯನ್ನೋ ಪರಿಗಣಿಸಿ. ಇವುಗಳ ಸುತ್ತ ಬೆಳೆದಿರುವ ಚರ್ಚೆಗಳು ಮತ್ತು ವಿವಾದಗಳು ನಮಗೆ ನಮ್ಮ ಪರಿಸ್ಥಿತಿಯ ಸಂಕೀರ್ಣತೆಯ ಅರಿವನ್ನು ಮೂಡಿಸುತ್ತವೆ.</p>
<figure class="float-md-left maxw-600"><img class="img-fluid" src="<?=PUBLIC_URL?>images/201808/0024a.jpg" /></figure>
<p>ಜಾಗತಿಕ ಪ್ರವಚನ (discourse)ಗಳು ಅನುಪಯುಕ್ತವೆಂದಲ್ಲ. ಮಾನವ ಅಭಿವೃದ್ಧಿಯ ಸ್ವರೂಪ, ಗುರಿಗಳು ಏನಿರಬೇಕು ಎನ್ನುವುದನ್ನು ಒಂದು ರೀತಿಯಲ್ಲಿ ಜಾಗತಿಕವಾಗಿ ಪ್ರತಿಷ್ಠಾಪಿಸಿರುವುದು ಇಂತಹ ಪ್ರವಚನಗಳೇ. ಉದಾಹರಣೆಗೆ, ಮಾನವ ಹಕ್ಕುಗಳ ಬಗ್ಗೆ ಇಂದು ಜಗತ್ತಿನೆಲ್ಲೆಡೆ ಜಾಗೃತಪ್ರಜ್ಞೆಯಿದೆ ಎಂದರೆ ಅದಕ್ಕೆ ಕಾರಣ ಈ ವಿಷಯದ ಕುರಿತಾದ ಜಾಗತಿಕ ಪ್ರವಚನಗಳು.</p>
<p>ಅಭಿವೃದ್ಧಿಯ ಗುರಿಗಳನ್ನು ಜಾಗತಿಕವಾಗಿ ರೂಪಿಸಲಿ ಅಥವಾ ಸ್ಥಳೀಯವಾಗಿಯೆ ಕಟ್ಟಿಕೊಳ್ಳಲಿ. ಎಲ್ಲ ಒಳ್ಳೆಯ ಮನಸ್ಸುಗಳ ಆಶಯವೂ ಹೆಚ್ಚುಕಡಿಮೆ ಒಂದೇ ಇರುತ್ತದೆ. ಆಹಾರ, ವಸತಿ, ಶಿಕ್ಷಣ, ಆರೋಗ್ಯ ಮತ್ತು ಉದ್ಯೋಗ ಹಾಗೂ ಶಾಂತಿಯುತ ಜೀವನ ಪರಿಸರ -ಇದಿಷ್ಟನ್ನು ಖಾತ್ರಿಗೊಳಿಸುವತ್ತ ಎಲ್ಲರೂ ಒಮ್ಮತವನ್ನು ಹೊಂದಿರುತ್ತಾರೆ. ಕರ್ನಾಟಕದಲ್ಲಿ ರೂಪುಗೊಳ್ಳುವ ಒಮ್ಮತವೂ ಭಿನ್ನವಾದುದು ಏನಲ್ಲ. ಇದನ್ನು ಸಾಧಿಸುವುದು ಹೇಗೆ, ನಮ್ಮ ಅಭಿವೃದ್ಧಿಯ ಪಥಗಳಾವುವು ಎಂದಾಗ ನಮ್ಮ ಸ್ಥಳೀಯ ಸಂಕೀರ್ಣತೆಗಳ ಬಗ್ಗೆ ನಾವು ಆಲೋಚಿಸಬೇಕಾಗುತ್ತದೆ.</p>
<p>ಇಲ್ಲಿ ನಮ್ಮ ಮೂರನೆಯ ಸಮಸ್ಯೆ ತಲೆದೋರುತ್ತದೆ. ಬಹುತೇಕ ಎಲ್ಲ ವಲಯಗಳಿಂದಲೂ ಅಭಿವೃದ್ಧಿಗೆ ಸಂಬಂಧಿಸಿದಂತೆ ಗೊಂದಲಮಯಿ ಚಿಂತನೆ ಇಲ್ಲವೆ ತಮ್ಮ ಕ್ಷೇತ್ರವನ್ನು ಮಾತ್ರ ಎತ್ತಿಹಿಡಿಯುವ ಪ್ರಯತ್ನಗಳು ಕಾಣಸಿಗುತ್ತವೆ. ಹಾಗಾಗಿ ಆದ್ಯತೆ ಏನಿರಬೇಕು ಎನ್ನುವುದರ ಬಗ್ಗೆ ಸಾರ್ವಜನಿಕ ಒಳಿತಿನ ಹಿನ್ನೆಲೆಯಲ್ಲಿ ಚಿಂತಿಸುವವರ ಸಂಖ್ಯೆ ಕಡಿಮೆಯಾಗಿದೆ.</p>
<p>ಇದಲ್ಲದೆ ನಮ್ಮ ರಾಜಕಾರಣದೊಳಗೆ ಸಹ ಇಂದು ವಿಭಿನ್ನ ವೃತ್ತಿ ಹಿನ್ನೆಲೆಯ ಕುಶಾಗ್ರಮತಿಗಳು, ಅನುಭವಸ್ಥರು ಇಲ್ಲ. ಕರ್ನಾಟಕದೊಳಗಿರುವ ಉನ್ನತ ಶಿಕ್ಷಣ ಸಂಸ್ಥೆಗಳಿಂದ, ಸರ್ಕಾರೇತರ ಸಂಸ್ಥೆಗಳಿಂದ, ಸಾಮಾಜಿಕ ಚಳವಳಿಗಳಿಂದ ಹೊಸಬಗೆಯ ಸುಸಂಬದ್ಧ ಚಿಂತನೆಗಳು ಹೊರಬರುತ್ತಿಲ್ಲ. ಸ್ಥಳೀಯ ಅಗತ್ಯಗಳ ಬಗ್ಗೆ ಸಂಶೋಧನೆ ನಡೆಯುತ್ತಿಲ್ಲ, ಮಾಹಿತಿ ದೊರಕುತ್ತಿಲ್ಲ. ನಮ್ಮ ಜಿಲ್ಲೆಗಳ ಪರಿಸರವೇನು? ಐತಿಹಾಸಿಕವಾಗಿ ಅಲ್ಲಿದ್ದ ವೃತ್ತಿಗಳು, ಕೌಶಲಗಳು ಮತ್ತು ಸಂಪನ್ಮೂಲಗಳು ಯಾವುವು? ಇವುಗಳನ್ನು ದೀರ್ಘಕಾಲ ಉಳಿಯುವಂತೆ, ಸುಸ್ಥಿರವಾಗುವಂತೆ ಹೇಗೆ ಉಳಿಸಿ ಬೆಳಸುವುದು? ಇಂತಹ ಯಾವ ಪ್ರಶ್ನೆಗಳಿಗೂ ಉತ್ತರಗಳು ದೊರಕುವುದಿಲ್ಲ.</p>
<p>ಕರ್ನಾಟಕ ರಾಜ್ಯದ ಆಡಳಿತಕ್ಕೆ ಸಂಬಂಧಿಸಿದಂತೆ ಕಳೆದ ಎರಡು ದಶಕಗಳ ಅಭಿವೃದ್ಧಿ ರಾಜಕಾರಣದ ಬಗ್ಗೆ ಎರಡು ವಿಷಯಗಳನ್ನು ಇಲ್ಲಿ ಪ್ರಸ್ತಾಪಿಸಬೇಕು. ಮೊದಲಿಗೆ, ರಾಜ್ಯದ ನೈಸರ್ಗಿಕ ಸಂಪನ್ಮೂಲಗಳನ್ನು, ಅದರಲ್ಲೂ ಅದಿರು, ಕಲ್ಲು ಮತ್ತು ಮರಳುಗಳನ್ನು, ಕಳೆದ ಎರಡು ದಶಕಗಳಲ್ಲಿ ಯಾವುದೇ ಲಗಾಮಿಲ್ಲದೆ ಲೂಟಿ ಮಾಡಲಾಯಿತು ಎನ್ನುವುದನ್ನು ಸುಸ್ಥಿರ ಅಭಿವೃದ್ಧಿಯ ಚರ್ಚೆಯನ್ನು ನಡೆಸುವ ಸಂದರ್ಭದಲ್ಲಿ ಮರೆಯುವಂತಿಲ್ಲ. ಇದೇ ಸಂದರ್ಭದಲ್ಲಿ ಅಂತರ್ಜಾಲದ ಅತಿಯಾದ ಬಳಕೆಯನ್ನು ಸಹ ಕರ್ನಾಟಕ ಕಂಡಿತು ಮತ್ತು ಈ ವಿಚಾರದಲ್ಲಿ ಸಮಾಜದ ಎಲ್ಲ ವರ್ಗದವರೂ ದೋಷಿಗಳಾಗಿದ್ದಾರೆ ಎನ್ನುವುದು ಸಹ ಮುಖ್ಯವಾದ ವಿಷಯವೇ.</p>
<p>ಇಂತಹ ವಿದ್ಯಮಾನಗಳು ಮರುಕಳಿಸದಂತೆ, ನೈಸರ್ಗಿಕ ಸಂಪನ್ಮೂಲಗಳನ್ನು ಸುಸ್ಥಿರ ರೀತಿಯಲ್ಲಿ ಮುಂದಿನ ತಲೆಮಾರುಗಳಿಗೂ ದೊರಕುವಂತೆ ಬಳಸಬೇಕಾದ ದೊಡ್ಡ ಹೊಣೆಗಾರಿಕೆ ನಮ್ಮೆಲ್ಲರ ಮೇಲಿದೆ.</p>
<p>ಇನ್ನು ಎರಡನೆಯ ಅಂಶವೆಂದರೆ ನಮ್ಮ ರಾಜ್ಯದ ರಾಜಕಾರಣದ ಮುಂಚೂಣಿಯಲ್ಲಿರುವ ಮತ್ತು ರಾಜ್ಯದ ಆಡಳಿತದ ಚುಕ್ಕಾಣಿಯನ್ನು ನಡೆಸುತ್ತಿರುವ ರಾಜಕಾರಣಿಗಳಿಗೆ ಅಭಿವೃದ್ಧಿ ಮತ್ತು ಕಲ್ಯಾಣ ಕಾರ್ಯಕ್ರಮಗಳ ನಡುವಿನ ವ್ಯತ್ಯಾಸದ ಅರಿವಿದೆ ಎಂದು ಅನ್ನಿಸುವುದಿಲ್ಲ. ನಮ್ಮ ಗೊಂದಲಮಯಿ ಚಿಂತನೆಗೆ ಇದಕ್ಕಿಂತ ದೊಡ್ಡ ಉದಾಹರಣೆ ಸಿಗುವುದಿಲ್ಲ. ಹೈಸ್ಕೂಲ್ ವಿದ್ಯಾರ್ಥಿನಿಯರಿಗೆ ಉಚಿತ ಸೈಕಲ್ ಹಂಚಿಕೆ ಕಾರ್ಯಕ್ರಮ, ಗರ್ಭಿಣಿಯರಿಗೆ ಆಹಾರ ವಿತರಣೆ, ಬೆಂಗಳೂರಿನ ಮೆಟ್ರೊ ಯೋಜನೆ ಇಲ್ಲವೆ ರಾಜ್ಯ ಹೆದ್ದಾರಿ ನಿರ್ಮಾಣ, ಕೈಗಾರಿಕಾ ಪಾರ್ಕ್ ನಿರ್ಮಾಣ, ನೀರಾವರಿ ಕಾಲುವೆಗಳ ನಿರ್ಮಾಣ, ಶಾಲೆಕಾಲೇಜು ಮತ್ತು ವಿಶ್ವವಿದ್ಯಾನಿಲಯಗಳ ಸ್ಥಾಪನೆ -ಇವುಗಳ ನಡುವೆ ಇರುವ ಪರಿಕಲ್ಪನಾತ್ಮಕ ವ್ಯತ್ಯಾಸಗಳೇನು ಎನ್ನುವುದು ಇಂದಿನ ತಲೆಮಾರಿನ ನಮ್ಮ ರಾಜಕೀಯ ನಾಯಕರಿಗೆ ಮತ್ತು ಸರ್ಕಾರದ ನೇತಾರರಿಗೆ ಅರ್ಥವಾಗುತ್ತದೆಯೆ ಎನ್ನುವುದು ಸಂಶಯಾಸ್ಪದವಾದುದು.</p>
<p>ಕೆಲವು ಕಲ್ಯಾಣ ಕಾರ್ಯಕ್ರಮಗಳು ದೀರ್ಘಕಾಲೀನ ಅಭಿವೃದ್ಧಿಯನ್ನು ಸಾಧಿಸಲು ಸಹಾಯಕವಾದವು. ಉದಾಹರಣೆಗೆ, ಗರ್ಭಿಣಿಯರಿಗೆ ಪೌಷ್ಟಿಕ ಆಹಾರವನ್ನು ಒದಗಿಸುವುದು ಆರೋಗ್ಯಪೂರ್ಣ ಶಿಶುವಿನ ಜನ್ಮಕ್ಕೆ ಸಹಕಾರಿ. ಇಂತಹ ಕಲ್ಯಾಣ ಕಾರ್ಯಕ್ರಮಗಳನ್ನು ಸಾಮಾಜಿಕ ಭದ್ರತೆಯನ್ನು ಒದಗಿಸಲು ನೀಡುವ ವೃದ್ಧಾಪ್ಯವೇತನ ಇಲ್ಲವೆ ವಿಧವಾ ವೇತನದ ಜೊತೆಗೆ ಸಮೀಕರಿಸಲು ಸಾಧ್ಯವಿಲ್ಲ. ಈ ವಿವರಗಳನ್ನು ಪ್ರಸ್ತಾಪಿಸುತ್ತಿರುವುದಕ್ಕೆ ಒಂದು ಸರಳ ಕಾರಣವಿದೆ. ಕರ್ನಾಟಕದಲ್ಲಿ ಕಲ್ಯಾಣ ಕಾರ್ಯಕ್ರಮಗಳು ದೊಡ್ಡ ಪ್ರಮಾಣದಲ್ಲಿ ಹೆಚ್ಚಿವೆ. ಅವುಗಳನ್ನು ರೂಪಿಸಲು ಇರುವ ಮೂಲ ಪ್ರೇರಣೆ ಸಹ ಜನಪ್ರಿಯ ರಾಜಕಾರಣವೆ (ಪಾಪ್ಯುಲಿಸಮ್) ಹೊರತು ಯಾವುದೇ ಅಭಿವೃದ್ಧಿಪರ ಚಿಂತನೆಯಲ್ಲ.</p>
<div class="inlay float-md-left maxw-300">
<p>1990ರ ದಶಕದಲ್ಲಿ ಗುಜರಾತಿನ ಸರ್ದಾರ್ ಸರೋವರ್ ಯೋಜನೆಯ ನಂತರ ಭಾರತದಲ್ಲಿ ಯಾವುದೆ ಬೃಹತ್ ನೀರಾವರಿ ಯೋಜನೆಯನ್ನೂ ರೂಪಿಸಲಾಗಿಲ್ಲ. ಕರ್ನಾಟಕದಲ್ಲಿ ಈಗ ಚಾಲ್ತಿಯಲ್ಲಿರುವ ನೀರಾವರಿ ಯೋಜನೆಗಳು ಸಹ ಇರುವ ಅಣೆಕಟ್ಟುಗಳ ದಕ್ಷ ನಿರ್ವಹಣೆ ಮತ್ತು ನೀರು ಹಂಚಿಕೆಗೆ ಕಾಲುವೆಗಳ ನಿರ್ಮಾಣವನ್ನು ಗುರಿಯಾಗಿ ಹೊಂದಿವೆ. ಸಾರ್ವಜನಿಕ ವಲಯದ ಬೃಹತ್ ಕಾರ್ಖಾನೆಗಳ ಸ್ಥಾಪನೆಯಿರಲಿ. ಇರುವ ಸಾರ್ವಜನಿಕ ಉದ್ಯಮಗಳನ್ನು ನಷ್ಟವಾಗದಂತೆ ನಡೆಸಿಕೊಂಡು ಹೋದರೆ ಸಾಕಾಗಿದೆ.</p>
</div>
<p>ಹಾಗಾಗಿ ನಮ್ಮ ಬಹುತೇಕ ಕಾರ್ಯಕ್ರಮಗಳು ಮತ್ತು ಸಾರ್ವಜನಿಕ ನೀತಿಯ ಉಪಕ್ರಮಗಳು (initiative) ಹುರುಳಿಲ್ಲದ ಮೇಲ್ಪದರದ ಚಿಂತನೆಯನ್ನು ಮಾತ್ರ ಹೊಂದಿವೆ. ಹೊಸದೇನನ್ನೊ ನೋಡಿದಾಗ ನಮ್ಮ ನೇತಾರರು ಮತ್ತು ಅಧಿಕಾರಿಗಳು ಉತ್ಸಾಹಭರಿತರಾಗುತ್ತಾರೆ. ಹಿಂದಿನ ಮುಖ್ಯಮಂತ್ರಿಗಳು ಚೀನಾದಲ್ಲಿ ಬೀಜಿಂಗ್ ಮತ್ತು ಶಾಂಘಾಯ್ ನಡುವಿನ ವೇಗದ ರೈಲನ್ನು ನೋಡಿ ಮುದಗೊಂಡಂತೆ. ಹಾಗೆಯೇ ಇಂದಿನ ಮುಖ್ಯಮಂತ್ರಿಗಳು ಇಸ್ರೇಲ್ ಮಾದರಿಯ ಕೃಷಿ (ಹೆಚ್ಚು ನಿರ್ದಿಷ್ಟವಾಗಿ ಕೃಷಿಯಲ್ಲಿ ನೀರಿನ ಬಳಕೆಯ ಬಗ್ಗೆ) ಉತ್ಸಾಹದಿಂದ ಮಾತನಾಡಿದಂತೆ. ಇಸ್ರೇಲಿನ ಕೃಷಿಕರಿಂದ, ಅವರ ನೀರು ನಿರ್ವಹಣೆಯ ಮಾದರಿಯಿಂದ ಕಲಿಯಬಹುದಾಗಿರುವುದು ಬಹಳಷ್ಟು ಇದೆ. ಆದರೆ ಆ ದೇಶದ ಕಿಬ್ಬುಟ್ಜು (ಸಮುದಾಯ ಆಧಾರಿತ ಕೃಷಿಕ್ಷೇತ್ರ ವ್ಯವಸ್ಥೆ)ಗಳಿಂದ ಅಲ್ಲಿನ ನೀರು ನಿರ್ವಹಣಾ ಮಾದರಿಯನ್ನು ಬೇರ್ಪಡಿಸಲು ಸಾಧ್ಯವಿಲ್ಲ. ಕಿಬ್ಬುಟ್ಜುಗಳಲ್ಲಿ ಇರುವ ಸಾಮುದಾಯಿಕ ಪ್ರಜ್ಞೆ ಮತ್ತು ಸಹಕಾರ ತತ್ವಗಳನ್ನು ನಮ್ಮಲ್ಲಿ ಕಬ್ಬು-ಬತ್ತ ಬೆಳೆಗಳಿಗೆ ಯಥೇಚ್ಛವಾಗಿ ನೀರನ್ನು ಬಳಸಿ ಅಭ್ಯಾಸವಾಗಿರುವ ರೈತ ಸಮುದಾಯಗಳಲ್ಲಿ ಮೂಡಿಸುವುದು ಹೇಗೆ? ಬಜೆಟಿನಲ್ಲಿ ಈ ಯೋಜನೆಗೆ ಕೆಲವು ನೂರು ಕೋಟಿಗಳನ್ನು ಇಡುವ ಮೂಲಕ ಅಭಿವೃದ್ಧಿಯಾಗುತ್ತದೆ ಎಂದು ನಂಬಲು ಸಾಧ್ಯವೆ? ಇಂತಹ ಮೇಲ್ಪದರದ ಅರಿವನ್ನು ಹೊಂದಿರುವ ಚಿಂತನೆಯಿಂದ ಹೆಚ್ಚಿನ ಸಾಧನೆಯಾಗುವುದಿಲ್ಲ.</p>
<h3>3</h3>
<p>ಇಂತಹ ಗೊಂದಲಮಯಿ, ಅಸ್ಪಷ್ಟ ಪರಿಸರದಲ್ಲಿ ಸುಸ್ಥಿರ ಅಭಿವೃದ್ಧಿಯ ಕುರಿತಾದ ಚರ್ಚೆಯನ್ನು ಪ್ರಾರಂಭಿಸುವುದು ದೊಡ್ಡ ಸವಾಲೆ ಸರಿ. ಆದರೂ ಸರಳ ಪ್ರಶ್ನೆಗಳಿಂದಲೇ ನಮ್ಮ ಚರ್ಚೆಯನ್ನು ಮುಂದುವರಿಸಬಹುದು. ನಾವು ಇಂದೇನು ಮಾಡಬೇಕು, ನಮ್ಮ ಆದ್ಯತೆ ಯಾವ ಕ್ಷೇತ್ರದತ್ತ ಇರಬೇಕು ಎನ್ನುವ ಸರಳ ಪ್ರಶ್ನೆಯನ್ನೆ ಕೇಳಿಕೊಳ್ಳೋಣ. ನಮ್ಮ ಮುಂದಿರುವ ಸವಾಲುಗಳು ದೊಡ್ಡವು ಆದರೆ ನಮ್ಮ ಬಳಿಯಿರುವ ಸಂಪನ್ಮೂಲಗಳು ಸೀಮಿತವಾದವು. ಹಾಗಾಗಿ ನಮ್ಮ ಆದ್ಯತೆಗಳನ್ನು ಸರಿಯಾಗಿ ಗುರುತಿಸಿಕೊಳ್ಳುವುದು, ಆ ಆದ್ಯತೆಗಳ ಸುತ್ತ ಒಮ್ಮತ ಮೂಡುವಂತೆ ಎಲ್ಲ ಕನ್ನಡಿಗರನ್ನು ಗಂಭೀರ, ಪ್ರಾಮಾಣಿಕ ಸಂವಾದವೊಂದರಲ್ಲಿ ತೊಡಗಿಸುವುದು ನಮ್ಮ ನಾಯಕರ ಗುರಿಯಾಗಿರಬೇಕು.</p>
<figure class="float-md-right maxw-300"><img class="img-fluid" src="<?=PUBLIC_URL?>images/201808/0025a.jpg" /></figure>
<p>ಐವತ್ತು ವರ್ಷಗಳ ಹಿಂದೆ ಅಣೆಕಟ್ಟುಗಳನ್ನು ಕಟ್ಟುವುದು ಮತ್ತು ಸಾರ್ವಜನಿಕ ವಲಯದ ಕಾರ್ಖಾನೆಗಳನ್ನು ಸ್ಥಾಪಿಸುವುದು ಹಾಗೂ ಮೂಲಭೂತ ಸೌಕರ್ಯಗಳನ್ನು ಒದಗಿಸುವ ಹೆದ್ದಾರಿ ನಿರ್ಮಾಣ ಇತ್ಯಾದಿಗಳು ಅಭಿವೃದ್ಧಿ ಕಾರ್ಯಕ್ರಮಗಳಾಗಿದ್ದವು. ಬೃಹತ್ ನೀರಾವರಿ ಅಣೆಕಟ್ಟುಗಳನ್ನು ಕಟ್ಟುವ ಕಾಲ ಮುಗಿದಿದೆ. 1990ರ ದಶಕದಲ್ಲಿ ಗುಜರಾತಿನ ಸರ್ದಾರ್ ಸರೋವರ್ ಯೋಜನೆಯ ನಂತರ ಭಾರತದಲ್ಲಿ ಯಾವುದೆ ಬೃಹತ್ ನೀರಾವರಿ ಯೋಜನೆಯನ್ನೂ ರೂಪಿಸಲಾಗಿಲ್ಲ. ಕರ್ನಾಟಕದಲ್ಲಿ ಈಗ ಚಾಲ್ತಿಯಲ್ಲಿರುವ ನೀರಾವರಿ ಯೋಜನೆಗಳು ಸಹ ಇರುವ ಅಣೆಕಟ್ಟುಗಳ ದಕ್ಷ ನಿರ್ವಹಣೆ ಮತ್ತು ನೀರು ಹಂಚಿಕೆಗೆ ಕಾಲುವೆಗಳ ನಿರ್ಮಾಣವನ್ನು ಗುರಿಯಾಗಿ ಹೊಂದಿವೆ. ಸಾರ್ವಜನಿಕ ವಲಯದ ಬೃಹತ್ ಕಾರ್ಖಾನೆಗಳ ಸ್ಥಾಪನೆಯಿರಲಿ. ಇರುವ ಸಾರ್ವಜನಿಕ ಉದ್ಯಮಗಳನ್ನು ನಷ್ಟವಾಗದಂತೆ ನಡೆಸಿಕೊಂಡು ಹೋದರೆ ಸಾಕಾಗಿದೆ.</p>
<p>ಹಾಗಾಗಿ ಇಂದಿನ ಕಾರ್ಯಸೂಚಿ, ಸರ್ಕಾರದ ಹೊಣೆಗಾರಿಕೆಗಳು ಭಿನ್ನವಾದವು. ಈಗ ಬಂಡವಾಳ ಹೂಡಿಕೆ ಮತ್ತು ಉದ್ಯೋಗ ಸೃಷ್ಟಿಗಳು ಖಾಸಗಿವಲಯದಿಂದಲೇ ಬಹುತೇಕ ನಡೆಯುತ್ತಿರುವುದು. ಸರ್ಕಾರಿ ಕ್ಷೇತ್ರಕ್ಕೆ ಇರುವ ಸೀಮಿತ ಕಾರ್ಯಸೂಚಿಯೆಂದರೆ ಮೂಲ ಸೌಕರ್ಯಗಳನ್ನು ಕಟ್ಟುವ ಕೆಲಸ ದಕ್ಷತೆಯಿಂದ ಮತ್ತು ಸಕಾಲಕ್ಕೆ ಒದಗಿಸುವುದು. ಈ ಮೂಲಸೌಕರ್ಯಗಳೆಂದರೆ ಮೂಲ ನಾಗರಿಕ ಸೌಕರ್ಯಗಳನ್ನು ಒದಗಿಸುವುದು ಮತ್ತು ಕಾನೂನು ಸುವ್ಯವಸ್ಥೆಯನ್ನು ಕಾಪಾಡುವುದು.</p>
<p>ಈ ಕೆಲಸವನ್ನು ನಮ್ಮ ಸರ್ಕಾರಗಳು ಯಶಸ್ವಿಯಾಗಿ ನಡೆಸಿದರೆ, ಖಾಸಗಿ ಬಂಡವಾಳ ತಾನಾಗಿಯೆ ಬರುತ್ತದೆ. ಕರ್ನಾಟಕಕ್ಕೆ ಇರುವ ಉತ್ತಮ ಹವಾಮಾನ, ಸುಶಿಕ್ಷಿತ ಕೆಲಸಗಾರರ ಪಡೆ ಮತ್ತು ನೈಸರ್ಗಿಕ ಸಂಪನ್ಮೂಲಗಳಂತಹ ಸ್ವಾಭಾವಿಕ ಅನುಕೂಲತೆಗಳ ಹಿನ್ನೆಲೆಯಲ್ಲಿ ರಾಜ್ಯ ಸರ್ಕಾರವು ಇತರ ರಾಜ್ಯಗಳೊಡನೆ ಬಂಡವಾಳಕ್ಕಾಗಿ ಹೆಚ್ಚು ಸ್ಪರ್ಧಿಸಬೇಕಾದ ಅವಶ್ಯಕತೆಯೂ ಇಲ್ಲ. ಆದರೆ ಕಳೆದೆರಡು ದಶಕಗಳಲ್ಲಿ ಕರ್ನಾಟಕದ ಎಲ್ಲ ಪಕ್ಷಗಳ ರಾಜ್ಯ ಸರ್ಕಾರಗಳು ಸೋತಿರುವುದು ಮೂಲ ನಾಗರಿಕ ಸೌಲಭ್ಯಗಳನ್ನು ಕಾಲಕಾಲಕ್ಕೆ ಸರಿಯಾಗಿ ಸೃಷ್ಟಿಸಿಕೊಳ್ಳುವಲ್ಲಿ. ಹಾಗಿಲ್ಲದಿದ್ದರೆ ಬೆಂಗಳೂರು ನಗರದ ಪ್ರತಿದಿನದ ಜೀವನ ಇಷ್ಟೊಂದು ಅಸ್ತವ್ಯಸ್ತವಾಗಿ ಇರುತ್ತಿರಲಿಲ್ಲ. ರಾಜ್ಯದ ಇತರ ನಗರಗಳಲ್ಲಿ ಆರ್ಥಿಕತೆಯ ಇಂಜಿನ್ ಚಲಿಸದೆ ಇರುತ್ತಿರಲಿಲ್ಲ.</p>
<p>ಸದ್ಯದ ಮಟ್ಟಿಗೆ ಕರ್ನಾಟಕದಲ್ಲಿ ರಾಜ್ಯದ ಆರ್ಥಿಕತೆಯ ಇಂಜಿನ್ ಆಗಿರುವುದು ಬೆಂಗಳೂರು ನಗರದ ಅರ್ಥವ್ಯವಸ್ಥೆ ಮಾತ್ರ. ಬೆಂಗಳೂರಿನಲ್ಲಿಯಂತೂ ಸೇವಾ ಆರ್ಥಿಕತೆ (service economy) ಉತ್ಪಾದನೆ ((manufacturing)ಗಿಂತ ಹೆಚ್ಚಿನ ಪ್ರಾಮುಖ್ಯವನ್ನು ಪಡೆದಿದೆ. ಇದು ಹೀಗಿರಬೇಕಿತ್ತೆ ಎನ್ನುವ ಪ್ರಶ್ನೆ ಈಗ ಅಪ್ರಸ್ತುತ. ಯಾಕೆಂದರೆ ಇಂದಿನ ವಾಸ್ತವದ ಲಾಭವನ್ನೂ ಪಡೆಯುತ್ತ, ನಾವು ಬೆಂಗಳೂರಿನ ಪರಿಸರವನ್ನು ನಮಗೆ ಸರಿಹೊಂದುವಂತೆ ಮರು ರೂಪಿಸಿಕೊಳ್ಳಬೇಕಾಗಿದೆ. ಅಂದರೆ ಇಂದಿನ ಸಾಫ್ಟವೇರ್, ಜೈವಿಕ ವಿಜ್ಞಾನ, ಉನ್ನತ ಶಿಕ್ಷಣ ಮತ್ತು ಸಂಶೋಧನೆ ಮತ್ತಿತರ ಸೇವಾಕ್ಷೇತ್ರಗಳ ಮುಖ್ಯವಾಹಿನಿಯ ಬೆಳವಣಿಗೆಗೆ ಅವಶ್ಯಕವಾದ ಸೌಕರ್ಯಗಳನ್ನು ಬೆಂಗಳೂರಿನಲ್ಲಿ ಸೃಷ್ಟಿಸಿಕೊಳ್ಳುವುದನ್ನು ಮುಂದುವರಿಸಬೇಕು. ಇದಕ್ಕೆ ಅಗತ್ಯವಾದ ಸಂಪರ್ಕ ಸಾಧನಗಳು, ವಿದ್ಯುತ್, ರಸ್ತೆ, ಸಾಮೂಹಿಕ ಸಾರಿಗೆ ಮತ್ತಿತರ ಸೌಕರ್ಯಗಳು ನಮ್ಮ ಆದ್ಯತೆಯ ಅಗತ್ಯಗಳಾಗಿರುತ್ತವೆ. ಇದು ಸರಳ ವ್ಯಾವಹಾರಿಕ ಪ್ರಜ್ಞೆಯಷ್ಟೆ.</p>
<figure class="float-md-left maxw-300"><img class="img-fluid" src="<?=PUBLIC_URL?>images/201808/0026a.jpg" /></figure>
<p>ಬೆಂಗಳೂರು ಕರ್ನಾಟಕದ ಹೆಬ್ಬಾಗಿಲೇನೊ ಆಗಿದೆ. ಆದರೆ ಅಲ್ಲಿಂದ ಮುಂದೆ ಎಲ್ಲಿ ಹೋಗಬೇಕು ಎಂದ ಕೂಡಲೆ ಕಳೆದ ಎರಡು ದಶಕಗಳಿಂದಲೂ ಸತತವಾಗಿ ಕರ್ನಾಟಕ ಅನುಭವಿಸುತ್ತಿರುವ ಗ್ರಾಮೀಣ ಯಾತನೆ (distress) ನಮ್ಮನ್ನು ಕಾಡುತ್ತದೆ. ಇದರ ಸಂಕೇತ ಕೇವಲ ರೈತ ಕೂಲಿಕಾರ್ಮಿಕರು ಗುಳೆ ಹೋಗುವುದು ಅಥವಾ ರೈತರ ಆತ್ಮಹತ್ಯೆಗಳು ಮಾತ್ರವಲ್ಲ. ನಮ್ಮ ಹಳ್ಳಿಗಳು ಮುದುಕರು ಮತ್ತು ಮಕ್ಕಳು ಮಾತ್ರ ಇರುವ ಸ್ಥಳಗಳಾಗಿ ಪರಿವರ್ತಿತವಾಗುತ್ತಿರುವುದು ಅವು ಅನುತ್ಪಾದಕತೆಯ ಸಂಕೇತವಾಗುತ್ತಿವೆ. ಕೃಷಿ, ಗುಡಿಕೈಗಾರಿಕೆ, ಪಶುಸಾಕಾಣಿಕೆ ಮತ್ತಿತರ ಗ್ರಾಮೀಣ ವೃತ್ತಿಗಳು ಲಾಭಕರವಾಗದಿದ್ದರೂ ಕನಿಷ್ಠ ಜೀವನದಾಯಿಯಾಗುವಂತೆ ಮಾಡಬೇಕು. </p>
<div class="inlay float-md-right maxw-300">
<p>ಬೆಂಗಳೂರು ಕರ್ನಾಟಕದ ಹೆಬ್ಬಾಗಿಲೇನೊ ಆಗಿದೆ. ಆದರೆ ಅಲ್ಲಿಂದ ಮುಂದೆ ಎಲ್ಲಿ ಹೋಗಬೇಕು ಎಂದ ಕೂಡಲೆ ಕಳೆದ ಎರಡು ದಶಕಗಳಿಂದಲೂ ಸತತವಾಗಿ ಕರ್ನಾಟಕ ಅನುಭವಿಸುತ್ತಿರುವ ಗ್ರಾಮೀಣ ಯಾತನೆ (distress) ನಮ್ಮನ್ನು ಕಾಡುತ್ತದೆ.</p>
</div>
<p>ಗ್ರಾಮೀಣ ಕರ್ನಾಟಕದ ಪುನರುಜ್ಜೀವನಕ್ಕೆ ಮಾಡಬೇಕಾಗಿರುವುದು ಏನು ಎನ್ನುವುದರ ಬಗ್ಗೆ ಒಂದಷ್ಟು ಚರ್ಚೆ ನಡೆಯುತ್ತಿದೆ. ಈ ಮುಖ್ಯಚರ್ಚೆಯ ಅಂಗವಾಗಿರುವ ಲೇಖನಗಳಲ್ಲಿ ಈ ವಿಚಾರವಾಗಿ ಕೆಲವು ಮೌಲಿಕ ಸಲಹೆಗಳೂ ಇವೆ. ಆದರೆ ಕರ್ನಾಟಕದ ಪ್ರಾದೇಶಿಕ, ನೈಸರ್ಗಿಕ ಸಂಪನ್ಮೂಲಗಳ ಮತ್ತು ವೃತ್ತಿಗಳ ವೈವಿಧ್ಯದ ಲಾಭ ಪಡೆದುಕೊಳ್ಳುತ್ತ ಸಮಗ್ರವಾಗಿ ಗ್ರಾಮೀಣ ಕರ್ನಾಟಕವನ್ನು ಮರುರೂಪಿಸುವ ಚಿಂತನೆ ನಮ್ಮಲ್ಲಿ ಮೂಡಿಬಂದಿಲ್ಲ. ಇಲ್ಲದಿದ್ದರೆ ನಾವು ಕೇವಲ ರೈತರ ಸಾಲಮನ್ನಾ ಮತ್ತು ಕೆಲವು ಟೋಕನ್ ಕಾರ್ಯಕ್ರಮಗಳ ಬಗ್ಗೆ ಮಾತ್ರ ಚರ್ಚೆ ಮಾಡುವ ಪರಿಸ್ಥಿತಿಯಲ್ಲಿ ಇರಲಿಲ್ಲ. ಕಳೆದ ದಶಕದಲ್ಲಿ ಗ್ರಾಮೀಣ ಕರ್ನಾಟಕಕ್ಕೆ ದೊರಕಿರುವ ಮೌಲಿಕವಾದ ಕಾರ್ಯಕ್ರಮವೆಂದರೆ  ಕೆರೆಗಳಿಗೆ ನೀರು ತುಂಬಿಸುವ ಕೆಲಸ. ಬರಗಾಲ ಬಂದಿರುವ ಇತ್ತೀಚಿನ ವರ್ಷಗಳಲ್ಲಿ ಗ್ರಾಮೀಣ ಯಾತನೆಯನ್ನು ಸ್ವಲ್ಪ ಮಟ್ಟಿಗೆ ಕಡಿಮೆ ಮಾಡಿರುವುದು ಈ ಯೋಜನೆಯೇ ಎನ್ನುವುದಾದರೆ ನಮ್ಮ ಸರ್ಕಾರಗಳ ಕಾರ್ಯಕ್ರಮಗಳು ಎಷ್ಟು ಸೀಮಿತವಾದವು ಎನ್ನುವುದರ ಅರಿವಾಗುತ್ತದೆ.</p>
<div class="inlay float-md-left maxw-300">
<p>ಕರ್ನಾಟಕಕ್ಕೆ ಇರುವ ಉತ್ತಮ ಹವಾಮಾನ, ಸುಶಿಕ್ಷಿತ ಕೆಲಸಗಾರರ ಪಡೆ ಮತ್ತು ನೈಸರ್ಗಿಕ ಸಂಪನ್ಮೂಲಗಳಂತಹ ಸ್ವಾಭಾವಿಕ ಅನುಕೂಲತೆಗಳ ಹಿನ್ನೆಲೆಯಲ್ಲಿ ರಾಜ್ಯ ಸರ್ಕಾರವು ಇತರ ರಾಜ್ಯಗಳೊಡನೆ ಬಂಡವಾಳಕ್ಕಾಗಿ ಹೆಚ್ಚು ಸ್ಪರ್ಧಿಸಬೇಕಾದ ಅವಶ್ಯಕತೆಯೂ ಇಲ್ಲ.</p>
</div>
<p>ಕರ್ನಾಟಕದ ಎಲ್ಲೆಡೆ ನಾವು ಓಡಾಡಿದಾಗ ನಮಗೆ ಸಮೃದ್ಧಿಯ ಸಾಧ್ಯತೆಗಳು ಯಥೇಚ್ಛವಾಗಿ ಕಾಣುತ್ತವೆ. ನೈಸರ್ಗಿಕ ಸಂಪನ್ಮೂಲಗಳಿಂದ ಹಿಡಿದು ಶ್ರೀಮಂತ ಐತಿಹಾಸಿಕ ಪರಂಪರೆಯ ತನಕ, ವಿವಿಧ ಬಗೆಯ ಕೃಷಿ ಮತ್ತು ಪಶುಸಂಗೋಪನೆಯ ಸಾಧ್ಯತೆಗಳಿಂದ ಸಾಫ್ಟವೇರ್ ಮತ್ತು ಜೈವಿಕ ತಂತ್ರಜ್ಞಾನಗಳ ತನಕ ಎಲ್ಲ ಬಗೆಯ ವೃತ್ತಿಸಾಧ್ಯತೆಗಳನ್ನೂ ಕರ್ನಾಟಕ ತನ್ನೊಳಗಿಟ್ಟುಕೊಂಡಿದೆ. ಕರ್ನಾಟಕದ ಪ್ರತಿಯೊಂದು ಕುಟುಂಬಕ್ಕೂ ಸಮೃದ್ಧಿಯ, ನೆಮ್ಮದಿಯ, ಭದ್ರತೆಯ ಬದುಕನ್ನು ಕಟ್ಟಿಕೊಡುವುದು ನಮಗೆ ಅಸಾಧ್ಯವಲ್ಲ, ಅಸಾಧ್ಯವಾಗಬಾರದು. </p>
<p>ನಮ್ಮ ಸರ್ಕಾರದ ಮೇಲಿರುವ ಹೊಣೆಗಾರಿಕೆಯೆಂದರೆ ಈ ಸಾಧ್ಯತೆಯನ್ನು ಸಾಕಾರಗೊಳಿಸುವುದು. ಬೆಂಗಳೂರಿಗಿರಲಿ, ಮಿಕ್ಕ ನಗರಗಳಿಗಿರಲಿ ಇಲ್ಲವೆ ಗ್ರಾಮೀಣ ಕರ್ನಾಟಕಕ್ಕಾಗಲಿ ನಮ್ಮ ಸಂಪನ್ಮೂಲಗಳನ್ನು ಎಚ್ಚರದಿಂದ, ಸುಸ್ಥಿರ ರೀತಿಯಲ್ಲಿ ಬಳಸುವ ಉದ್ದಿಮೆಗಳನ್ನು ಮಾತ್ರ ಒಳತರಬೇಕು. ಇದಕ್ಕೆ ಅಗತ್ಯವಿರುವ ರಾಜಕೀಯ ಮತ್ತು ಬೌದ್ಧಿಕ ನಾಯಕತ್ವವನ್ನು ನಾವು ಸೃಷ್ಟಿಸಿಕೊಳ್ಳಬೇಕಿದೆ. ಹಾಗೆ ಮಾಡದಿದ್ದರೆ ಐತಿಹಾಸಿಕ ಅವಕಾಶವೊಂದನ್ನು ನಾವು ಕಳೆದುಕೊಳ್ಳುತ್ತಿದ್ದೇವೆ ಮಾತ್ರವಲ್ಲ, ಮುಂದಿನ ತಲೆಮಾರುಗಳ ದೃಷ್ಟಿಯಲ್ಲಿ ದೋಷಿಗಳೂ ಆಗುತ್ತಿದ್ದೇವೆ. </p>
		</div>
		<?php require_once(PHY_FLAT_URL . 'article-lists/mukhyacharche.php'); ?>
	</div>
</div>

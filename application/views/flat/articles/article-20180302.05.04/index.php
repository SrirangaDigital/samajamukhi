<div class="container-fluid">
	<div class="row align-items-top justify-content-center kannada">
		<div class="col-md-8 article">
			<p class="date english">2<sup>nd</sup> March 2018</p>
			<h1 class="title">ಶಿರೋಳದ ರೊಟ್ಟಿ ಜಾತ್ರೆ</h1>
			<h2 class="author">ಚಿದಂಬರ ಪಿ. ನಿಂಬರಗಿ</h2>
			<p class="description">ಜಾತಿಮತಗಳ ನಡುವೆ ಅಂತಃಕಲಹ ಹೆಚ್ಚಿರುವ ಇಂದಿನ ದಿನಗಳಲ್ಲಿ ಶಿರೋಳದ ರೊಟ್ಟಿ ಊಟದ ಜಾತ್ರೆಗೆ ವಿಶೇಷ ಮಹತ್ವವಿದೆ. ಇದು ನಮ್ಮ ಹಳ್ಳಿಗಾಡಿನಲ್ಲಿ ಹಾಸುಹೊಕ್ಕಾದ ಸಹಬಾಳ್ವೆ ಮತ್ತು ಕೋಮು ಸಾಮರಸ್ಯಕ್ಕೆ  ಪ್ರತೀಕ.</p>
			<figure class="float-md-left maxw-300"><img class="img-fluid" src="<?=PUBLIC_URL?>images/201803/0072a.jpg" /></figure>
			<p>ಗದಗ ಜಿಲ್ಲೆ ನರಗುಂದ ತಾಲೂಕಿನ ಶಿರೋಳ ಗ್ರಾಮದ ತೋಂಟದಾರ್ಯ ಮಠದ ಜಾತ್ರೆಯು ಪ್ರತಿವರ್ಷ ಜನವರಿ ಅಥವಾ ಫೆಬ್ರುವರಿ ತಿಂಗಳಲ್ಲಿ ಮೂರು ದಿನಗಳ ಕಾಲ ಜರುಗಲಿದ್ದು, ಜಾತ್ರೆಯ ಎರಡನೆಯ ದಿನದಂದು ‘ರೊಟ್ಟಿ ಊಟದ ಜಾತ್ರೆ’ನಡೆಯುತ್ತದೆ.</p>
			<p>ಪ್ರತಿ ವರ್ಷ ಸರಿಸುಮಾರು ರಾತ್ರಿ ಹತ್ತು ಗಂಟೆ ಹೊತ್ತಿಗೆ ಸರ್ವಧರ್ಮೀಯರು ಮಠದ ಆವರಣದಲ್ಲಿ ಈ ಸಾಮೂಹಿಕ ಭೋಜನ ಕೂಟಕ್ಕೆ ಸೇರುತ್ತಾರೆ. ಡಾ.ತೋಂಟದ ಸಿದ್ಧಲಿಂಗ ಮಹಾಸ್ವಾಮಿಗಳು ಹಾಗೂ ತೋಂಟದಾರ್ಯ ಶಿರೋಳ ಶಾಖಾ ಮಠದ ಗುರುಬಸವಸ್ವಾಮಿಗಳು ರೊಟ್ಟಿ ಊಟದ ಜಾತ್ರೆಯಲ್ಲಿ ಪಾಲ್ಗೊಂಡ ಜನರಿಗೆ ಊಟ ಬಡಿಸುವ ಮೂಲಕ ಇದಕ್ಕೆ ಚಾಲನೆ ಕೊಡುತ್ತಾರೆ.</p>
			<p>ರೊಟ್ಟಿ ಊಟದ ಜಾತ್ರೆಯ ತಯಾರಿ ಒಂದು ತಿಂಗಳ ಮೊದಲೇ ಪ್ರಾರಂಭವಾಗುತ್ತದೆ. ಮೊದಲು ಸಣ್ಣ ಪ್ರಮಾಣದಲ್ಲಿ ಪ್ರಾರಂಭವಾದ ಈ ರೊಟ್ಟಿ ಜಾತ್ರೆ ಇತ್ತೀಚಿನ ದಿನಗಳಲ್ಲಿ ಹೆಚ್ಚುಹೆಚ್ಚು ಪ್ರಚಾರಗೊಂಡು ಬಹಳಷ್ಟು ಜನಪ್ರಿಯತೆಯನ್ನು ಪಡೆದುಕೊಂಡಿದೆ. ಈ ಜಾತ್ರೆಗೆ ಸರಿಸುಮಾರು 15 ರಿಂದ 20 ಚೀಲ ಜೋಳದ ಹಿಟ್ಟಿನಿಂದ ತಯಾರಿಸಿದ ಅಂದಾಜು 50 ಸಾವಿರಕ್ಕೂ ಹೆಚ್ಚು ರೊಟ್ಟಿಗಳು ಬೇಕಾಗುತ್ತವೆ. ಇಲ್ಲಿ ಎಲ್ಲವೂ ಸೇವಾ ಮನೋಭಾವನೆಯಿಂದಲೇ ನಡೆಯುತ್ತವೆ. ಶಿರೋಳ ಹಾಗೂ ಸುತ್ತಮುತ್ತಲಿನ ಗ್ರಾಮಗಳ ಭಕ್ತ ಸಮುದಾಯದಿಂದ ಈ ಕಾರ್ಯ ಯಶಸ್ವಿಯಗಿ ಮತ್ತು ನಿರಂತರವಾಗಿ ನಡೆಯುತ್ತಿದೆ.</p>
			<figure class="float-md-right maxw-600"><img class="img-fluid" src="<?=PUBLIC_URL?>images/201803/0072b.jpg" /></figure>
			<p>ದಾಸೋಹಕ್ಕಾಗಿಯೇ ದಾನಿಗಳಿಂದ ಸಂಗ್ರಹಿಸಿದ ಜೋಳ, ಸಜ್ಜೆ ಧಾನ್ಯಗಳನ್ನು ಹಿಟ್ಟು ಮಾಡಿಸಿ ಅದರಿಂದ ಜಾತ್ರೆಗೆ ಬರುವಂತಹ ಜನರ ಪ್ರಮಾಣವನ್ನು ಗಮನದಲ್ಲಿಟ್ಟುಕೊಂಡು ಸಾವಿರಾರು ರೊಟ್ಟಿಗಳನ್ನು ಮಾಡಿಸಲಾಗುತ್ತದೆ. ಶಿರೋಳ ಹಾಗೂ ಸುತ್ತಲಿನ ಅನೇಕ ಹಳ್ಳಿಗಳಲ್ಲಿ ಜಾತಿಮತಗಳ ಭೇದ ಎಣಿಸದೇ ಮನೆಮನೆಗೆ ರೊಟ್ಟಿ ಮಾಡಲು ಹಿಟ್ಟು ಹಂಚಲಾಗುತ್ತದೆ. ಹಿಟ್ಟು ಪಡೆದುಕೊಂಡವರೆಲ್ಲರೂ ಅವರವರ ಮನೆಗಳಲ್ಲಿ ರೊಟ್ಟಿ ಮಾಡಿಕೊಂಡು ತಮ್ಮ ಮನೆಯಲ್ಲಿನ ಹತ್ತಿಪ್ಪತ್ತು ರೊಟ್ಟಿಗಳನ್ನು ಸೇರಿಸಿ ಶ್ರೀಮಠಕ್ಕೆ ತಂದು ಕೊಡುತ್ತಾರೆ.</p>
			<figure class="float-md-left maxw-600"><img class="img-fluid" src="<?=PUBLIC_URL?>images/201803/0073a.jpg" /></figure>
			<p>ಅನೇಕರು ಹಳ್ಳಿಯಿಂದ ಬಂಡಿ (ಎತ್ತಿನ ಗಾಡಿ) ಕಟ್ಟಿಕೊಂಡು ಬಂದು ರೊಟ್ಟಿಗಳನ್ನು ಮಠಕ್ಕೆ ಒಪ್ಪಿಸಿ ಹೋಗುತ್ತಾರೆ. ಹೀಗೆ ಒಂದು ವಾರದ ಮುಂಚಿತವಾಗಿಯೇ ರೊಟ್ಟಿಗಳ ಸಂಗ್ರಹ ಕಾರ್ಯ ಭರ್ಜರಿಯಾಗಿ ನಡೆಯುತ್ತದೆ. ರೊಟ್ಟಿಗಳ ಸಂಗ್ರಹಕ್ಕಾಗಿಯೇ ಒಂದು ಕೋಣೆ ಮೀಸಲು. ಅಲ್ಲಿ ರಾಶಿರಾಶಿ ರೊಟ್ಟಿಗಳನ್ನು ವ್ಯವಸ್ಥಿತವಾಗಿ ಜೋಡಿಸಿಡಲಾಗುತ್ತದೆ. ಈ ಖಡಕ್ ರೊಟ್ಟಿಗಳಿಗೆ ಬೇಕಾಗುವ ಭಾಜಿ (ಪಲ್ಯ) ತಯಾರಿಸಲು ಸಹ ಅನೇಕ ದಿನಗಳ ಮೊದಲೇ ವಿವಿಧ ಕಾಯಿಪಲ್ಲೆಗಳ (ತರಕಾರಿ) ಸಂಗ್ರಹಕಾರ್ಯ ನಡೆಯುತ್ತದೆ. ಪುಂಡಿಪಲ್ಯ,ಮೆಂತೆಪಲ್ಯ, ಈರುಳ್ಳಿ, ಮೆಣಸಿನಕಾಯಿ, ಬದನೆಕಾಯಿ, ಸವತೆಕಾಯಿ, ಕುಂಬಳಕಾಯಿ, ಸುವರ್ಣಗಡ್ಡೆ, ಬೀಟ್‍ರೂಟ್, ಕ್ಯಾಬೇಜ್ ಸೇರಿದಂತೆ ಭಕ್ತರು ತಮ್ಮ ಹೊಲಗಳಲ್ಲಿ ಬೆಳೆದ ಎಲ್ಲಾ ಬಗೆಯ ತರಕಾರಿಗಳನ್ನು ಮಠಕ್ಕೆ ಭಕ್ತಿ ರೂಪದಲ್ಲಿ ಅರ್ಪಿಸುತ್ತಾರೆ. ಹೆಸರು, ಮಡಕೆ, ಅಲಸಂದೆ, ತೊಗರಿಬೇಳೆ ಸೇರಿದಂತೆ ಅನೇಕ ತರಹದ ದ್ವಿದಳ ಧಾನ್ಯಗಳನ್ನು ಮಾತ್ರವಲ್ಲದೇ ರೈತರು ತಮ್ಮ ಹೊಲಗದ್ದೆಗಳಲ್ಲಿ ಬೆಳೆದ ಪ್ರತಿಯೊಂದನ್ನು ದಾನರೂಪದಲ್ಲಿ ರೊಟ್ಟಿ ಊಟದ ಜಾತ್ರೆಗಾಗಿ ಮಠಕ್ಕೆ  ತಂದು ಕೊಡುತ್ತಾರೆ. ಇವೆಲ್ಲವುಗಳನ್ನು ಸೇರಿಸಿ ರುಚಿಕಟ್ಟಾದ ಬಹು ಜೀವಸತ್ವಗಳ ಭಾಜಿಗಳನ್ನು ತಯಾರಿಸಲಾಗುತ್ತದೆ. ಜೊತೆಗೆ ಕರಿಂಡಿ, ಶೇಂಗಾ ಚಟ್ನಿ, ಗುರೆಳ್ಳು ಚಟ್ನಿ, ಅಗಸಿ ಚಟ್ನಿ ಹೀಗೆ ಹಲವು ಬಗೆಯ ಚಟ್ನಿಗಳು ಮತ್ತು ಬಾನದ ಉಂಡಿಗಳನ್ನು ‘ರೊಟ್ಟಿ ಊಟದ ಜಾತ್ರೆಗೆ’ ಸಿದ್ಧಪಡಿಸಲಾಗುತ್ತದೆ.</p>
			<figure class="float-md-right maxw-600"><img class="img-fluid" src="<?=PUBLIC_URL?>images/201803/0073b.jpg" /></figure>
			<p>ಅದೇ ರೀತಿ ಗ್ರಾಮದ ಹಿರಿಯರು, ಯುವಕರು, ತೋಂಟದಾರ್ಯ ಶಿಕ್ಷಣ ಸಂಸ್ಥೆಯ ವಿದ್ಯಾರ್ಥಿ ಸಮೂಹ, ಶಿಕ್ಷಕಶಿಕ್ಷಕಿಯರು, ಉಪನ್ಯಾಸಕರು ಸೇರಿ ಸೂಕ್ತ ವ್ಯವಸ್ಥೆಯನ್ನು ಮಾಡಿ ಸೇರಿದ ಜನಸ್ತೋಮಕ್ಕೆಲ್ಲ ರೊಟ್ಟಿಪಲ್ಯಯ ಊಟಬಡಿಸಿ ಸಂತೃಪ್ತಿ ಪಟ್ಟುಕೊಳ್ಳುತ್ತಾರೆ. ಉತ್ತರ ಕರ್ನಾಟದಲ್ಲಿಯೇ ಪ್ರಸಿದ್ಧಿ ಪಡೆದಿರುವ ಈ ರೊಟ್ಟಿ ಊಟದ ಜಾತ್ರೆಗೆ ಪ್ರತಿ ವರ್ಷ  ಕೆಲಸದ ನಿಮಿತ್ತ ಬೇರೆಬೇರೆ ಸ್ಥಳಗಲ್ಲಿರುವ ಕುಟುಂಬದ ಸದಸ್ಯರು, ಬಂಧುಬಾಂಧವರು ತಪ್ಪದೇ ಹಾಜರಿರುತ್ತಾರೆ. ಶಿರೋಳ ಗ್ರಾಮ ಸೇರಿದಂತೆ ಸುತ್ತಲಿನ ಗ್ರಾಮಗಳ ಹಾಗೂ ದೂರದ ಊರುಗಳ ಅವರ ಸಂಬಂಧಿಕರು, ಸ್ನೇಹಿತರನ್ನೂ  ಈ ರೊಟ್ಟಿ ಊಟದ ಜಾತ್ರೆಗೆ ಕರೆಸುತ್ತಾರೆ.</p>
			<figure class="float-md-left maxw-600"><img class="img-fluid" src="<?=PUBLIC_URL?>images/201803/0073c.jpg" /></figure>
			<p>ಗದಗಿನ ತೋಂಟದಾರ್ಯ ಮಠ ಹಾಗೂ ಇದರ ಶಾಖಾ ಮಠಗಳೆಲ್ಲವೂ ಜನಸಂಸೃತಿಯ ಕೇಂದ್ರಗಳಾಗುವ ನಿಟ್ಟಿನಲ್ಲಿ ಹತ್ತು ಹಲವು ಜನಪರ ಮತ್ತು ವೈಚಾರಿಕ, ಕಾರ್ಯಕ್ರಮಗಳ ಮೂಲಕ ನಿಜ ಜಾತ್ರೆಗೆ ಮುನ್ನುಡಿ ಬರೆದಿವೆ. ಅದರಂತೆ ಶಿರೋಳದ ರೊಟ್ಟಿ ಊಟದ ಜಾತ್ರೆಯು ಸರ್ವ ಜಾತಿಮತ, ಧರ್ಮದವರನ್ನು ಒಂದೇ ರೀತಿ ಕಾಣುವುದು, ಬಡವಶ್ರೀಮಂತ ಎಂಬ ಭೇದ ಎಣಿಸದೆ, ಎಲ್ಲ ವರ್ಗಗಳ ಜನರನ್ನು ಅಣ್ಣತಮ್ಮ ಅಕ್ಕತಂಗಿಯರೆಂಬ ಭಾವನೆಯೊಂದಿಗೆ ಸಮಾಜದಲ್ಲಿ ಸಾಮರಸ್ಯ ಮೂಡಿಸುವ ಉದ್ದೇಶ ಹೊಂದಿದೆ. ರೊಟ್ಟಿ ಜಾತ್ರೆ ಮೂಲಕ ವರ್ಗ, ವರ್ಣ ವ್ಯವಸ್ಥೆಯಿಂದ ಬಹುದೂರ ನಿಲ್ಲುವಂತೆ ಮಾಡಿದ ಕೀರ್ತಿಯು ಸರ್ವಧರ್ಮ ಸಮನ್ವಯದ ಶಾಂತಿಯ ಕೇಂದ್ರದಂತಿರುವ ಶಿರೋಳದ ತೋಂಟದಾರ್ಯ ಮಠಕ್ಕೆ ಸಲ್ಲುತ್ತದೆ. ಸಂಸ್ಕೃತಿ, ಶಿಕ್ಷಣ, ಸಾಹಿತ್ಯ, ಕೃಷಿ, ಕೋಮುಸಾಮರಸ್ಯ, ಸಮಾಜಸೇವೆ, ಮೊದಲಾದ ಕ್ಷೇತ್ರದಲ್ಲಿ ತೋಂಟದಾರ್ಯ ಶ್ರೀಗಳು ಮಾಡುತ್ತಿರುವ ಕಾರ್ಯ ಅನನ್ಯವಾದದು.</p>
		</div>
		<?php require_once(PHY_FLAT_URL . 'article-lists/samskriti.php'); ?>
	</div>
</div>

<div class="container-fluid">
	<div class="row align-items-top justify-content-center kannada">
		<div class="col-md-8 article">
			<p class="date english">2<sup>nd</sup> ಆಗಸ್ಟ್ ೨೦೧೮</p>
			<h1 class="title">ಹರಿಹರನ ಪಂಪಾಶತಕದಲ್ಲಿ ಭಕ್ತಿಯ ನೆಲೆ</h1>
			<h2 class="author">ಡಾ.ಮುಮ್ತಾಜ್ ಬೇಗಂ</h2>
			<p class="description">ಮನುಷ್ಯರ ಮೇಲೆ, ಸಾಯು ವವರ ಬಗೆಗೆ, ಕನಿಷ್ಟರ ಬಗೆಗೆ ಕಾವ್ಯ ರಚಿಸುವುದು ಕವಿಗೆ ಇಷ್ಟವಿಲ್ಲ. ಏಕೆಂದರೆ ಹರಿಹರ ಶಿವ ನಿಷ್ಠ ಭಕ್ತ. ಹರಂಗೆ ಶಶಿ ಭೂಷಣಂಗೈದೆ ನಾಲಗೆಯನ್ನು ಮಾರಿ ಕೊಂಡಿರುವೆ ಎಂದು ಹೇಳಿ ಕೊಂಡಿದ್ದಾನೆ.</p>
			<figure class="float-md-left maxw-300"><img class="img-fluid" src="<?=PUBLIC_URL?>images/201808/0065a.jpg" /></figure>
			<p>ಕನ್ನಡ ಭಾಷೆಗೆ ಪ್ರಾಚೀನ ಇತಿಹಾಸವಿದೆ. ಅಷ್ಟೇ ಅಲ್ಲ ಕನ್ನಡ ಭಾಷೆಗೊಂದು ಮಾಧುರ್ಯವಿದೆ, ಆಪ್ತತೆ ಇದೆ, ವಿಸ್ತಾರವಿದೆ. ಹೀಗಾಗಿ ಕನ್ನಡ ಭಾಷೆ ಭಾರತೀಯ ಭಾಷೆಗಳಲ್ಲಿ ಒಂದು ವೈಶಿಷ್ಟ್ಯ ಪಡೆದಿದೆ. ಇಂತಹ ವೈಶಿಷ್ಟ್ಯವನ್ನು ಅನೇಕ ಮಹನೀಯರು ಒದಗಿಸಿಕೊಟ್ಟಿದ್ದಾರೆ. ಅವರಲ್ಲಿ ತಾತ್ವಿಕ ವಿಷಯಗಳನ್ನು ಭೌತಿಕ ವಿಷಯಗಳೊಡನೆ ಸಂಕಲಿಸಿ, ಸರಳ, ಸ್ಪಷ್ಟ ಶೈಲಿಯಲ್ಲಿ ಹೇಳಲು ಹೊರಟ ಕವಿ ಹರಿಹರ ಒಬ್ಬ. ಈತ ಕನ್ನಡ ಸಾಹಿತ್ಯಕ್ಕೆ ಹೊಸ ಮಾದರಿಯ ರಗಳೆ ಪ್ರಕಾರವನ್ನು ಪರಿಚಯಿಸಿದವನು. ಹಂಪಿ ಪರಿಸರದಲ್ಲಿ ತನ್ನದೇ ಆದ ಸಾಂಸ್ಕøತಿಕ ಅಸ್ಮಿತೆಯನ್ನು ಕಟ್ಟಿಕೊಂಡಿದ್ದ ಹರಿಹರ ಮಧ್ಯಕಾಲೀನ ಕನ್ನಡ ಸಾಹಿತ್ಯದ ಪ್ರಮುಖ ಕವಿ. </p>
			<p>ಈತನ ಕಾವ್ಯ ಶಿವಭಕ್ತ ಶಿವಭಕ್ತನಲ್ಲದ ವರ್ಗದ ಜೊತೆಗೆ ಭಕ್ತ-ಭವಿಗಳೆಂಬ ವರ್ಣವನ್ನು ಸೃಷ್ಟಿಸುತ್ತದೆ. ಭಕ್ತಿಯ ಚೌಕಟ್ಟಿನಲ್ಲಿ ಭಕ್ತಿಯ ಸಂಕೀರ್ಣತೆ, ಸೂಕ್ಷ್ಮತೆಗಳನ್ನು ಬಿಡಿಸುವುದೆಂದರೆ ಹರಿಹರನ ಭಕ್ತಿ ತಾತ್ವಿಕತೆಯ ಸ್ವರೂಪವನ್ನು ಖಚಿತ ಪಡಿಸಿಕೊಳ್ಳುವುದೆಂದು ಅರ್ಥವಾಗುತ್ತದೆ. ಭಕ್ತಿಕಾವ್ಯ ಎನ್ನುವುದು ಏಕಮುಖ ರಚನೆಯಲ್ಲ. ಭಕ್ತಿ ಎನ್ನುವುದು ತನ್ನಷ್ಟಕ್ಕೆ ತಾನು ಉದ್ಭವವಾಗುವುದೂ ಅಲ್ಲ. ಭಕ್ತಿಕಾವ್ಯ ಸಾಂಸ್ಕøತಿಕವಾದ ಕಾಲಬದ್ಧ ರಚನೆಗಳೇ ಆಗಿರುತ್ತವೆ. ಸಾಮಾನ್ಯ ಮನುಷ್ಯನ ಬದುಕಿನ ಆಶಯಗಳು, ಮೌಲ್ಯಗಳು ಇಂಥ ಭಕ್ತಿ ಸಿದ್ಧಾಂತಗಳಲ್ಲಿ ಸೃಷ್ಟಿಯಾಗಿರುತ್ತವೆ. </p>
			<p>ಭಕ್ತಿಯ ಬಗೆಗಿನ ಅರ್ಥವಿವರಣೆ ವ್ಯಾಖ್ಯಾನಗಳ ಸ್ವರೂಪ ವಿಶ್ಲೇಷಿಸುವುದು ಸುಲಭದ ಮಾತಲ್ಲ. ಭಕ್ತಿಯನ್ನು ಭಕ್ತರು ನೋಡುವ ಕ್ರಮದಲ್ಲಿ ವೈವಿಧ್ಯಮಯ ಒಳನೋಟಗಳು, ವಿರೋಧಾಭಾಸಗಳು, ಸಂಘರ್ಷಗಳನ್ನು ಕಾಣುತ್ತೇವೆ. ಭಕ್ತಿ ಎಂಬುದನ್ನು ಹಲವು ಬಗೆಯಲ್ಲಿ ವಿಶ್ಲೇಷಿಸಿದ್ದಾರೆ. ಕಾಲನಿಷ್ಠ, ದೇಶನಿಷ್ಠ, ವೃತ್ತಿ ನಿಷ್ಠವಾಗಿ ಗ್ರಹಿಸುವ ಆಯಾಮಗಳಿವೆ.</p>
			<p>ಭಕ್ತಿಯೆಂಬುದು ಕಾಲ, ದೇಶ, ಕ್ರಿಯೆಗಳನ್ನು ಮೀರಿದ ಜಂಗಮ ಸ್ಥಿತಿ. ಆದ್ದರಿಂದ ನಿಜವಾದ ಭಕ್ತರಿಗೆ ಭಕ್ತಿಯೆಂಬುದು ಜೀವನ ಕ್ರಮವಾಗಿದೆ. ಹೀಗಾಗಿ ಭಕ್ತಿಯ ಸೂಕ್ಷ್ಮಗ್ರಹಿಸದಿದ್ದರೆ ಭಕ್ತಿಯ ವಿಶ್ಲೇಷಣೆಯು ಅಸೂಕ್ಷ್ಮವಾಗುವ ಸಾಧ್ಯತೆಯೇ ಹೆಚ್ಚು. </p>
			<p>ಹರಿಹರನು ಹಂಪೆಯ ವಿರೂಪಾಕ್ಷನ ಪರಮ ಭಕ್ತ. ತನ್ನ ಆರಾಧ್ಯ ದೈವವನ್ನು ಅನೇಕ ವಿಧದಲ್ಲಿ ಸ್ತುತಿಸಿದ್ದಾನೆ. ಹಾಗೆ ವೀರಶೈವರಲ್ಲದವರನ್ನು ಭವಿಗಳೆಂದು ನಿಂದಿಸಿರುವುದುಂಟು. ಹರಿಹರನ ಕೃತಿಗಳಲ್ಲಿ ಪ್ರಮುಖ ಕೃತಿ ಪಂಪಾಶತಕ. ಇದು ವೃತ್ತಗಳಲ್ಲಿದೆ. ಹರಿಹರನನ್ನು ಭಕ್ತ ಕವಿಯೆಂದೇ ಕರೆಯಲಾಗುತ್ತದೆ. ಪಂಪಾಶತಕದಲ್ಲಿ ಕವಿ ಅನೇಕ ಬಗೆಯ ಭಕ್ತಿಯ ಭಾವಗಳನ್ನು, ವೇದನೆ, ನಿವೇದನೆಗಳನ್ನು ಮನೋಜ್ಞವಾಗಿ ಅಭಿವ್ಯಕ್ತಿಸಿದ್ದಾನೆ:</p>
			<p><strong>ತೆರೆ ಮಸಗಲ್ ಸುಖಾಶ್ರುವಿದಿರೇರುತಿರಲ್ ಪುಳಕಂ ಬೆಮರ್ ಕರಂ<br />ಪರಿಯಿದೆ ಗದ್ಗದಂ ಸುರುಳಿಗೊಳುತ್ತಿರೆ ಕಂಪನ ಮುರ್ಕಿಲೀಲೆಯೊ<br />ತ್ತರಿಸುತಿರಲ್ ಮದೀಶ ನಿಜಭಕ್ತಿ ತರಂಗಿಣಿ ಮಿರುತುಬ್ಬರಂ<br />ಬರಿಬುತುಮೆನ್ನ ಮೇಲೆ ಮಡುಗಟ್ಟುವುದೆಂದೆಲೆ ಹಂಪೆಯಾಳ್ದನೇ </strong></p>
			<p>-ಭಕ್ತಿ ಎನ್ನುವುದನ್ನು ಸುಲಭವಾಗಿ ಸಾಧಿಸಲು ಸಾಧ್ಯವಿಲ್ಲ. ಭಕ್ತಿಗೆ ನಿಶ್ಚಲವಾದ ಮನಸ್ಸು, ಸ್ಥೈರ್ಯ ಬೇಕು. ನಿವ್ರ್ಯಾಜವಾದ ಭಕ್ತಿ ಮುಕ್ತಿಗೆ ಕಾರಣ. ಅನೇಕ ಋಷಿ, ಮುನಿ, ಜ್ಞಾನಿಗಳು ದೇವರ ಸಾಕ್ಷಾತ್ಕಾರದ ಸಂದರ್ಭದಲ್ಲಿ ಬೇಡಿದ್ದನ್ನು ಪಡೆದುಕೊಳ್ಳುವ ಅವಕಾಶವಿದ್ದರೂ ಈ ಭವ ವೇದನೆಯಿಂದ ಪಾರು ಮಾಡಿ ನಿಶ್ಚಲವಾದ ಭಕ್ತಿಯನ್ನು ಕೊಡು ತಂದೆ ಎಂದು ಬೇಡಿದ್ದಾರೆ. ಭಕ್ತಿಗೆ ಕಟ್ಟಿಲ್ಲ, ಕಟ್ಟಳೆಯಿಲ್ಲ ಅದೊಂದು ಪ್ರವಾಹವಿದ್ದಂತೆ, ನಿರ್ದಿಷ್ಟ ಪ್ರದೇಶದೆಡೆಗೆ ಹರಿಯುವುದು ಪ್ರವಾಹದ ಗುಣವಿಶೇಷ. ಈ ಬಗೆಯ ಭಕ್ತಿಯನ್ನು ಹರಿಹರ ಕವಿ ತನ್ನ ಪಂಪಾಶತಕದಲ್ಲಿ ಅಭಿವ್ಯಕ್ತಿಸಿದ್ದಾನೆ.</p>
			<p>ಹರಿಹರನು ತನ್ನ ಆರಾಧ್ಯ ದೈವ ಪಂಪಾವಿರೂಪಾಕ್ಷನ ನೋಡದ ಕಣ್ಗಳೇಕೆ? ಸಲೆ ಕೇಳದ ಕರ್ಣಂ ಅದೇಕೆ? ಭಕ್ತಿಯಿಂ ಪಾಡದ ಬಾಯ್ ಅದೇಕೇ? ಪೆಸರ್ಗೊಳದ ಜಿಹ್ವೆ ಅದೇಕೆ? ಪೂಜೆ ಮಾಡದ ಕೈಗಳದೇಕೆ? ಎಂದು ಪ್ರಶ್ನಿಸಿಕೊಳ್ಳುತ್ತಾನೆ. ವಿರೂಪಾಕ್ಷನನ್ನು ಹಂಪೆಯಾಳ್ದನನ್ನು ಪೂಜಿಸುವಾಗ ಕೈ ಎಂದಿಗೆ ಆನಂದಾಧಿಕದಿಂದ ಕಂಪಿಸಿತು ಎನ್ನುವಲ್ಲಿ ಹರಿಹರನ ಭಕ್ತಿ ಉನ್ಮಾದ, ತಲ್ಲೀನತೆ, ಆನಂದವನ್ನು ಹೊಂದುವ ಭಾವ ವ್ಯಕ್ತವಾಗುತ್ತದೆ. </p>
			<p>ಹರಿಹರನ ‘ಪಂಪಾಶತಕ’ದಂತಹ ಭಕ್ತಿಭಾವೋತ್ಪಾದಕ ಕಾವ್ಯ ಮತ್ತೊಂದು ದೊರಕಲಾರದು. ಕಾವ್ಯ ಗುಣದಲ್ಲಾಗಲಿ, ಪೋಷಣಾ ಕ್ರಿಯೆಯಲ್ಲಾಗಲಿ ಎಲ್ಲೂ ನ್ಯೂನತೆ ಕಾಣುವುದಿಲ್ಲ. ವರ್ಣನೆಗಳಿಂದ ಭಕ್ತಿಯನ್ನು ಭಾವವತ್ತಾಗಿ ಚಿತ್ರಿಸಿದ್ದಲ್ಲದೇ ಕಾವ್ಯಾಂಗಗಳನ್ನು ಅಷ್ಟೇ ಜಾಗರೂಕತೆ ಮತ್ತು ಶ್ರದ್ಧೆಯಿಂದ ವರ್ಣಿಸಿದ್ದಾನೆ. ಹರಿಹರನಿಗೆ ಭಕ್ತಿ ಆತ್ಮರಥವಿದ್ದಂತೆ, ಕಾವ್ಯಗುಣ ಆ ರಥವನ್ನು ಮುನ್ನಡೆಸುವ ಸಾರಥಿಯಾಗಿ ಕೆಲಸಮಾಡಿದೆ. </p>
			<p>ಇಲ್ಲಿ ‘ನಾನು’ ಎನ್ನುವುದು ನಶ್ವರ. ಎಲ್ಲವೂ ಪರಮಾತ್ಮನ ಆಧೀನವಾದುದು. ನಿಜವಾದ ಭಕ್ತನಿಗೆ ಸಖ್ಯವೂ ಆತ್ಮ ನಿವೇದನೆಯೂ ಭಕ್ತಿಯ ಅವಸ್ಥೆಗಳು. ಭಗವಂತನಲ್ಲಿ ನಿವೇದನೆಯನ್ನು ಮಾಡಿಕೊಳ್ಳದೇ ಭಕ್ತನಿಗೆ ಗತಿ ಇಲ್ಲ. ಭಕ್ತ ತನ್ನ ಎಲ್ಲಾ ಸಮಸ್ಯೆಗಳನ್ನು ಭಗವಂತನ ಮುಂದೆ ನಿವೇದಿಸಿ ಶಕ್ತಿಶಾಲಿಯಾಗುವ ಪ್ರಕ್ರಿಯೆ ನಡೆಯುತ್ತದೆ. ತಂದೆತಾಯಿಯ ಹತ್ತಿರ ಮಕ್ಕಳು ತಮ್ಮ ದುಃಖದುಮ್ಮಾನಗಳನ್ನು ಹೇಳಿಕೊಳ್ಳುವಂತೆ ಭಕ್ತನು ಭಗವಂತನಿಗೆ ಸರ್ವವನ್ನೂ ನಿವೇದಿಸಿಕೊಳ್ಳಬೇಕು. ಅಂದಾಗ ಮಾತ್ರ ನಿರ್ಮಲ, ನಿವ್ರ್ಯಾಜ ಭಕ್ತಿ ಸಾಧ್ಯ. ಪ್ರತಿಫಲಾಪೇಕ್ಷೆ ಇಲ್ಲದ ಭಕ್ತಿಯೇ ಮುಕ್ತಿಗೆ ಕಾರಣ ಎಂಬುದನ್ನು ಹರಿಹರ ಪಂಪಾಶತಕ ಕೃತಿಯಲ್ಲಿ ಪ್ರತಿಪಾದಿಸಿದ್ದಾನೆ: </p>
			<p><strong>ಹರನಂ ಶಶಿಕರನಂ ಶಶಾಂಕಧರನಂ ಕಾಪಾಲಿಯಂ ಕಾಲಸಂ<br />ಹರನಂ ಶೂಲಿಯ ನೀಶನಂ ಗಿರಿಶನಂ ಭಾಳಾಕ್ಷನಂ ನೀಲಕಂ<br />ಠಧರನಂ ಭರ್ಗವನುಗ್ರನಂ ಪರಮನಂ ಸರ್ವಜ್ಞನಂ ಶಂಭುವಂ<br />ಗಿರಿಜಾವಲ್ಲಭನಂ ಮನೋಹರನಂ ಕಂಡೆಂ ವಿರೂಪಾಕ್ಷನಂ </strong></p>
			<p>-ಗಂಗಾಧರ, ನೀಲಕಂಠಧರ, ಶಂಭು, ಗಿರಿಜಾವಲ್ಲಭ, ಗಿರೀಶ, ಭಾಳಾಕ್ಷ, ಮನೋಹರ, ಸರ್ವಜ್ಞ ತ್ರಿಶೂಲಧಾರಿ ಹೀಗೆ ಆರಾಧ್ಯ ದೈವ ವಿರೂಪಾಕ್ಷನನ್ನು ಎಷ್ಟು ಹೊಗಳಿದರು ಕವಿಗೆ ತೃಪ್ತಿ ಇಲ್ಲ.</p>
			<p><strong>ಎತ್ತಣ ಹುರಿ? ಎತ್ತಣ ತ್ರಿದಶಸಂಕುಳಂ?<br />ಎತ್ತಣ ಅಬ್ಜಭವನ್? ಎತ್ತಣ ವಾಸವನ್?<br />ಎತ್ತಣ ಅಗ್ನಿ? ಎತ್ತಣ ಯಮನ್?<br />ಎತ್ತಣ ಭಾಸ್‍ಕರೆಂದುಗಳ್? </strong></p>
			<p>-ಈ ಬಗೆಯ ಭಕ್ತಿಯ ಪರವಶತೆಯ ಪರಮಾವಧಿ ಹರಿಹರನಲ್ಲದೇ ಮತ್ತೊಬ್ಬರಿಗೆ ಸಾಧ್ಯವಿಲ್ಲ. ಹರಿಹರನ ಭಕ್ತಿ ನಿಶ್ಚಲವಾದುದು. </p>
			<p>ಮಾನವನ ಮನಸ್ಸು ಚಂಚಲಚಿತ್ತದಿಂದ ಕೂಡಿರುವುದು. ಯಾವ ಸಮಯದಲ್ಲಿ ಹೇಗೆ ಇರುತ್ತದೆಂದು ಅರಿಯಲು ಸಾಧ್ಯವಿಲ್ಲ. ಭಕ್ತಿ ಎನ್ನುವುದು ಹುಟ್ಟಬೇಕಾದರೆ ಅಸಾಧಾರಣ ಸ್ಥೈರ್ಯಬೇಕು. ವೈರಾಗ್ಯಕ್ಕೆ ಒಗ್ಗಬೇಕು. ಅದನ್ನು ಕವಿ ಸಾಧಿಸಿದ್ದಾನೆ. </p>
			<p><strong>ಹೆಂಡತಿ ಬಾರಳರ್ಥವದು ಬಾರದು ಪುತ್ರರು ಬಾರರಿಷ್ಟರುಂ<br />ಕಂದ ಸಖೀಜನಂ ಜನನಿಯಂ ಬರರಂ ನೆರೆ ಬಾರದಕ್ಕಟಾ<br />ತಂಡದ ಪಾಪ ಪುಣ್ಯವಿವೆ ಬರ್ಪುವಿವರ್ಕೆ ಮಹೇಶನಂ ನತಾ<br />ಖಂಡಲವೃಂದನಂ ಬಿಡದೆ ಪೂಜಿಸುವ ಮಾನವ ಹಂಪೆಯಾಳ್ದನಂ </strong></p>
			<p>-ಹೀಗೆ ಹುಟ್ಟುವಾಗ ಏನನ್ನು ತಂದಿಲ್ಲ, ಮರಣದ ನಂತರವು ಏನನ್ನೂ ತಗೆದುಕೊಂಡು ಹೋಗುವುದಿಲ್ಲ. ಸತ್ತ ನಂತರದಲ್ಲಿ ಭಗವಂತ ಏನನ್ನು ತಂದಿರುವೆ ಪಾಪ ಕರ್ಮ ಮಾಡಿ ಎಂದರೆ ಏನು ಹೇಳುವುದು. ಅದಕ್ಕಾಗಿಯೇ ಬದುಕಿದ್ದಾಗ ಬದುಕಿನ ಸಾರ್ಥಕತೆ ಎಲ್ಲಿದೆ ಎಂಬುದನ್ನು ಕವಿ ಹುಡುಕುತ್ತಾನೆ. ಸುಖ, ಪುಣ್ಯ ಎನ್ನುವುದು ಆತ್ಮ ನಿವೇದನೆ ಎಂದು ಭಾವಿಸುತ್ತಾನೆ. ಅದುವೆ ಅಲ್ಲವೇ ಭಕ್ತಿಯ ಕೊನೆಯ ಅವಸ್ಥೆ. ಬದುಕಿನ ನಶ್ವರತೆಯನ್ನು ಅರಿತಿರುವ ಕವಿ ಪರಮಾತ್ಮಕತೆಯನ್ನು ಪಡೆದುಕೊಳ್ಳುವ ಹಾದಿಯನ್ನು ಹುಡುಕಿದ್ದಾನೆ. ಇಲ್ಲಿರುವ ಬದುಕು ಶಾಶ್ವತವಲ್ಲವೆಂದು ಅರಿತು ಆಧ್ಯಾತ್ಮದೆಡೆಗೆ ಮನಸ್ಸನ್ನು ಹೊರಳಿಸಿದ ಕವಿ ಹರಿಹರ. </p>
			<p>ಹರಿಹರನ ಭಕ್ತಿಯಲ್ಲಿ ಒಂದು ಬಗೆಯ ವೈಲಕ್ಷಣವಿದೆ. ಭಾವೋದ್ಭಕ್ತಿ, ಔನತ್ಯವಿದೆ. ಕವಿ ವಿರೂಪಾಕ್ಷನಲ್ಲಿ ಎಷ್ಟು ಅಂತಃಕರಣ ಮೃದುತ್ವ, ಮಮತೆ, ವಿಶ್ವಾಸವನ್ನು ಹೊಂದಿರುವನೋ ಇತರರ ಬಗೆಗೆ ಅಷ್ಟೇ ಕಾಠಿಣ್ಯ, ನಿರ್ಲಕ್ಷ್ಯ ಹೊಂದಿರುವನು. ವಿರೂಪಾಕ್ಷ ಹೆಚ್ಚಳದ ರಾಜನಾದರೆ ತಾನು ಹೆಮ್ಮೆಯ ದಾಸನೆಂದು ಹೇಳಿಕೊಂಡಿರುವ ಹರಿಹರ ತನ್ನ ಭಕ್ತಿಯ ಬಗೆಗೆ ಹೀಗೆ ಹೇಳುತ್ತಾನೆ: </p>
			<p>ಉರಿ ನಡೆವಂತೆ, ಬಾನು ನಡೆವಂತೆ, ಸಿಡಿಲ್ ನಡೆವಂತೆ, ನಿನ್ನ ಭಕ್ತರ ನಡೆ ಎಂದು ಆತ್ಮವಿಶ್ವಾಸದಿಂದ ಕೆಚ್ಚದೆಯ ಮಾತುಗಳನ್ನು ಹೇಳುತ್ತಾನೆ. ಸರ್ವರನ್ನೂ ರಕ್ಷಿಸಬಲ್ಲ ಶಕ್ತಿ ತಾನು ನಂಬಿದ ದೇವನಿಗೆ ಮಾತ್ರವಿದೆ. ಉಳಿದೆಲ್ಲವೂ ತೃಣಸಮಾನವೆಂದು ಕವಿ ಭಾವಿಸಿದ್ದಾನೆ. </p>
			<p><strong>ಮನುಜರ ಮೇಲೆ ಸಾವವರ ಮೇಲೆ ಕನಿಷ್ಟರ ಮೇಲೆ ಯಕ್ಕಟಾ<br />ತನತನಗಿಂದ್ರ ಚಂದ್ರರವಿಕರ್ಣದದೀಚಿ ಬಲೀಂದ್‍ರನೆಂದು ಮೇಣ್<br />ಅನವರತಂ ಪೋಗಳ್ದು ಕೆಡಬೇಡೆಲೆ ಮಾನವ ನೀನಹರ್ನಿಶಂ<br />ನೆನೆ ಪೊಗಳರ್ಚಿಸೆಮ್ಮ ಕಡುಸೊಂಪಿನ ಪೆಂಪಿನ ಹಂಪೆ ಯಾಳ್ದನಂ </strong></p>
			<p>-ಮನುಷ್ಯರ ಮೇಲೆ, ಸಾಯುವವರ ಬಗೆಗೆ, ಕನಿಷ್ಟರ ಬಗೆಗೆ ಕಾವ್ಯ ರಚಿಸುವುದು ಕವಿಗೆ ಇಷ್ಟವಿಲ್ಲ. ಏಕೆಂದರೆ ಹರಿಹರ ಶಿವನಿಷ್ಠ ಭಕ್ತ. ಹರಂಗೆ ಶಶಿಭೂಷಣಂಗೈದೆ ನಾಲಗೆಯನ್ನು ಮಾರಿಕೊಂಡಿರುವೆ ಎಂದು ಹೇಳಿಕೊಂಡಿದ್ದಾನೆ. ಆದ್ದರಿಂದ ತನ್ನ ಕೃತಿಗಳಲ್ಲಿ ಶಿವಶರಣರ ಕುರಿತು ಬರೆದಿದ್ದಾನೆ. ‘ಫಡ್ ಮಾನವರ್ ಕುಡುವರ್ ಎಂಬುದನಾಡದಿರ್ ಎನ್ನ ಮುಂದೆ’ ಎನ್ನುತ್ತಾನೆ. ಈ ಮನುಷ್ಯರೆಲ್ಲರೂ ‘ಕಪ್ಪಡದ ಶರೀರಿಗಳ್; ತೃಣದ ಹಾಹೆಗಳ್; ಮಣ್ಣ ಬೊಂಬೆಗಳ್, ಇಂಥವು ಕಡುವುವೆ? ಇಂಥವರನ್ನು ಪ್ರಾರ್ಥಿಸುವುದೇ? ಎಂದು ಪ್ರಶ್ನಿಸುತ್ತಾನೆ. ಮನುಷ್ಯ ಶರೀರ ಶಾಶ್ವತವಲ್ಲ ಬಿದ್ದು ಹೋಗುವ ಮನುಷ್ಯನ ಶರೀರವನ್ನು ಅವಲಂಬಿಸದೇ ಶಾಶ್ವತ ಸುಖ ನೀಡುವ ಆ ವಿರೂಪಾಕ್ಷನೆ ಮೇಲೆಂದುಕೊಂಡಿರುವ ಕವಿ, ‘ಬೇಡು ಬೇಡಿದುದ ನೀವ ಮಹಾನಿಧಿಯನ್ ಮಹೇಶನನ್’ ಎಂದಿದ್ದಾನೆ. ಮನುಷ್ಯನಲ್ಲಿ ದಾಸ್ಯದ ಗುಣ, ಕುಹಕ ಬುದ್ದಿ, ಸ್ವಾರ್ಥ ಗುಣಗಳಿವೆ. ಆದ್ದರಿಂದ ದೇವ ನಿಮ್ಮ ದಯೆಯಿಂದ ಪೋಗನೆ ವೋಪ, ಬಾರೆಲವೊ ಬಾರೆನೆ ಜೀಯ ಹಸದಮ್ ಎಂದಿದ್ದಾನೆ. </p>
			<p>ನಮ್ಮ ಕಾವ್ಯ ಪರಂಪರೆಯಲ್ಲಿ ಅನೇಕ ತಾತ್ವಿಕತೆಯ ಮುಖಾಮುಖಿಗೆ ಆಸ್ಪದ ನೀಡುವುದರಿಂದ ಹರಿಹರನ ರಗಳೆಗಳಲ್ಲಿ ಪ್ರತಿಭಟನೆಯ ಧ್ವನಿ, ಜನಪರ ಕಾಳಜಿ, ಶತಕಗಳಲ್ಲಿ ಭಕ್ತಿಯ ಪರಾಕಾಷ್ಠೆ ಅತ್ಯಂತ ಮಹತ್ವದ ಪಠ್ಯಗಳಾಗಿವೆ. ಪ್ರಭುತ್ವಕ್ಕೆ ವಿಮುಖನಾಗಿ ಹಂಪೆಯಲ್ಲಿ ನೆಲೆಸಿದ ಹರಿಹರ ಕವಿ ನಿರಂಕುಶಮತಿಯಾಗಿ ವೈಚಾರಿಕ ಎತ್ತರವನ್ನು ತಲುಪಿದ್ದಾನೆ. </p>
			<p>ಒಟ್ಟಿನಲ್ಲಿ ಭಕ್ತಿಭಾವವನ್ನೂ, ಕಾವ್ಯಭಾಗವನ್ನೂ ಪಂಪಾಶತಕದಲ್ಲಿ ವಿಶಿಷ್ಟತೆಯ ನೆಲೆಯಲ್ಲಿ ಕಟ್ಟಿಕೊಟ್ಟು ಓದುಗನ ಹೃದಯವನ್ನು ಸೆರೆಹಿಡಿಯುವ ಶಕ್ತಿ ಹರಿಹರನ ಕಾವ್ಯಗಳಿಗಿದೆ. ಹರಿಹರನ ದರ್ಶನ ಭಕ್ತಿಕೇಂದ್ರಿತವಾದುದು. ಆದ್ದರಿಂದ ದೇವನು ಸಾಕಾರನೂ ನಿರಾಕಾರನೂ ಎಂದು ನಂಬಿದವನು. ಏಕದೇವ ಮೌಲ್ಯವನ್ನು ಎತ್ತಿಹಿಡಿಯುವುದು ಜೀವ-ದೇವಗಳಲ್ಲಿ ಭಾವಸಮಾಗಮಿಸುವಿಕೆ ಹರಿಹರನ ಭಕ್ತಿಯ ಸ್ವರೂಪವಾಗಿದೆ. ಬದುಕಿನ ಧೋರಣೆಗಳನ್ನು ಭೂತದ ಸಿದ್ಧ ಚೌಕಟ್ಟನ್ನು ಮುರಿದು ಹಾಕಿ ಆರಾಧನೆ ಅನುಭಾವಗಳ ಸಾಧನೆಯ ಅಡೆತಡೆಗಳನ್ನು ಮುರಿದು ಹೊಸದೊಂದು ಮಾರ್ಗವನ್ನು ರೂಪಿಸುವಲ್ಲಿ ಹೆಣಗಿದ್ದಾನೆ. </p>
			<p>ಲೇಖಕರು ಗುಲ್ಬರ್ಗಾ ವಿಶ್ವವಿದ್ಯಾಲಯದಿಂದ ಎಂ.ಎ., ಪಿಎಚ್.ಡಿ ಪಡೆದು ಗಂಗಾವತಿಯ ಸರ್ಕಾರಿ ಪ್ರಥಮ ದರ್ಜೆ ಕಾಲೇಜನ ಸ್ನಾತಕೋತ್ತರ ಕನ್ನಡ ವಿಭಾಗದಲ್ಲಿ ಸಹಾಯಕ ಪ್ರಾಧ್ಯಾಪಕರಾಗಿದ್ದಾರೆ. ಕಬಂಧ ಬಾಹುಗಳು ಬೇಕಿಲ್ಲ (ಕವನ ಸಂಕಲನ), ಬರದ ಭೂಮಿಯ ಚಿಗುರು (ಸಂಪಾದನೆ), ಕನ್ನಡ ವಾಣಿಜ್ಯ ಸಂವಹನ, ವ್ಯವಹಾರಿಕ ಕನ್ನಡ ಪ್ರಕಟಿತ ಕೃತಿಗಳು. </p>
		</div>
		<?php require_once(PHY_FLAT_URL . 'article-lists/samskriti.php'); ?>
	</div>
</div>

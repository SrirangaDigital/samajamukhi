<div class="container-fluid">
	<div class="row align-items-top justify-content-center kannada">
		<div class="col-md-8 article">
			<p class="date english">2<sup>nd</sup> January 2018</p>
			<h1 class="title">ಆದಿಪುರಾಣ</h1>
			<h2 class="author">ಡಾ. ಜ್ಯೋತಿ ಶಂಕರ್</h2>
			<p class="description">ಕನ್ನಡ ಸಾರಸ್ವತ ಕ್ಷೇತ್ರದಲ್ಲಿ ಅಗ್ರಪಂಕ್ತಿಯಲ್ಲಿ ನಿಲ್ಲುವ ಹೆಸರು ಮಹಾಕವಿ ಪಂಪನದು. ಕಾಲ ಮತ್ತು ಕಾವ್ಯಗಳೆರಡರ ದೃಷ್ಟಿಯಿಂದಲೂ ಆದಿಕವಿ ಎನಿಸಿಕೊಂಡವನು. “ಪಸರಿಪ ಕನ್ನಡಕ್ಕೊಡೆಯನೊರ್ವನೆ ಸತ್ಕವಿಪಂಪನ್’’ ಎಂಬ ಗೌರವಕ್ಕೆ ಪಾತ್ರನಾದ ‘ಸರಸ್ವತಿಯ ಮಣಿಹಾರ’</p>
			<figure class="float-md-right maxw-300"><img class="img-fluid" src="<?=PUBLIC_URL?>images/201801/0054a.jpg" /></figure>
			<p>ಪಂಪನ ಪೂರ್ವಜರು ವೆಂಗಿಮಂಡಲದವರು, ಜಮದಗ್ನಿ ಪಂಚಾರ್ಷೇಯ ಪ್ರವರದ ಶ್ರೀವತ್ಸ ಗೋತ್ರಕ್ಕೆ ಸೇರಿದ ಕಮ್ಮೆ ಬ್ರಾಹ್ಮಣರು. ಪಂಪನ ಮನೆತನದ ಹಿರಿಯರ ಬಗ್ಗೆ ಸಾಕಷ್ಟು ಮಾಹಿತಿ ಲಭ್ಯವಿದೆ. ಸಾಹಿತ್ಯ ಚರಿತ್ರೆಕಾರರು ಗುರುತಿಸಿರುವ ಪಂಪನ ಹಿರಿಯರ ಪೈಕಿ ಮೊದಲಿಗನು ‘ಮಾಧವ ಸೋಮಯಾಜಿ’. ಆತನ ಮಗ ‘ಅಭಿಮಾನಚಂದ್ರ’. ಮತ್ತವನ ಪುತ್ರ ‘ಕೊಮಾರಯ್ಯ’ ಪಂಪನ ತಂದೆಯಾದ ‘ಭೀಮಪಯ್ಯ’ನು ಕೊಮಾರಯ್ಯನ ಮಗ. ಪಂಪನ ತಾಯಿ ಅಬ್ಬಣಬ್ಬೆ. ಪಂಪನಿಗೊಬ್ಬ ಜಿನವಲ್ಲಭನೆನ್ನುವ ತಮ್ಮನಿದ್ದ.</p>
			<p>ಪಂಪ ಜಿನಿಸಿದ್ದು ಶಾ.ಶ. 824ರಲ್ಲಿ, ದುಂದುಭಿ ಸಂವತ್ಸರದಲ್ಲಿ. ಅಂದರೆ ಕ್ರಿ.ಶ. 902/03 ಎನ್ನಬಹುದು ‘ಶ್ರೀಮತ್ಸಮಂತಭದ್ರ ಸ್ವಾಮಿ’ ಗಳನ್ನು ಸ್ಮರಿಸಿ ‘ಮಲಧಾರಿಸಿದ್ಧಾಂತಮುನೀಶ್ವರ ಚರಣಸರಿಸಿಜಾತಂ ದೇವೇಂದ್ರಮುನಿಪದಾಬ್ಜಂ ಜಯನಂದಿಮುನಿಕ್ರಮಕಮಳಮಿಗೆ ಭೋದೋದಯಮಂ’ (ಮಲಧಾರಿ ಸಿದ್ಧಾಂತ ಮುನೀಶ್ವರ, ದೇವೇಂದ್ರಮುನಿಗಳ ಮತ್ತು ಜಯನಂದಿ ಮುನಿಗಳ ಪಾದ ಕಮಲಗಳು ನಮಗೆ ಜ್ಞಾನೋದಯವನ್ನು ಅನುಗ್ರಹಿಸಲಿ) ಎಂದು ಪೂರ್ವ ಗುರು ಪರಂಪರೆಯನ್ನು ಸ್ಮರಿಸಿಕೊಳ್ಳುತ್ತಾನೆ. ಜೊತೆಗೆ ಜೈನಮುನಿಗಳಿಂದ ತನಗೆ ದೊರಕಿದ ವಾತ್ಸಲ್ಯವನ್ನು ಹೆಮ್ಮೆಯಿಂದಲೇ ‘ಕೊಂಡಕುಂದಾನ್ವಯ ನಂದನವನಶುಕಂ’ (ಕೊಂಡಕುಂದ ವಂಶಕ್ಕೆ ಸೇರಿದ ನಂದನವನದ ಗಿಳಿಯು) ಎಂದು ಹೇಳಿಕೊಳ್ಳುತ್ತಾನೆ. ಪಂಪನಿಗೆ ಸಿಕ್ಕ ಆಶ್ರಯವೂ ಪ್ರೋತ್ಸಾಹದಾಯಕವಾದದ್ದೇ ಆಗಿತ್ತು. ಅವನ ಆಶ್ರಯದಾತನಾದ ಇಮ್ಮಡಿ ಅರಿಕೇಸರಿಯು ಪಂಪನ ಕವಿತಾ ಸಾಮಥ್ರ್ಯವನ್ನು ಸೊಗಸಾಗಿ ಅರಿತು, ಕಾವ್ಯದ ಅರಳುವಿಕೆಗೆ ಅನುವು ಮಾಡಿಕೊಟ್ಟದ್ದೂ ವಿಶೇಷವೇ. ತನ್ನ ವಿಕ್ರಮಾರ್ಜುನವಿಜಯದಲ್ಲಿ ಪಂಪನು ತನ್ನ ದೊರೆಯನ್ನು ಅರ್ಜುನನೊಡನೆ ಸಮೀಕರಿಸಿ ಮಹಾಭಾರತದ ಕಥೆಯನ್ನು ಮೊದಲ ಬಾರಿಗೆ ಕನ್ನಡದಲ್ಲಿ ಹೇಳಿದ ಹೆಗ್ಗಳಿಕೆಯೂ ಪಂಪನದು.</p>
			<p>ಈ ಲೇಖನದ ಉದ್ದೇಶ ಪಂಪನ ಮತ್ತೊಂದು ಮಹಾಕಾವ್ಯವಾದ ಆದಿಪುರಾಣವನ್ನು ಪರಿಚಯಿಸುವುದು. ತನ್ನ ಮಹಾಭಾರತದಂತೆ ಆದಿಪುರಾಣದ ರಚನೆಗೂ ಪಂಪ ಆಯ್ಕೆ ಮಾಡಿಕೊಂಡ ಛಂದಸ್ಸು ಚಂಪು. ವೈದಿಕ ಪರಂಪರೆಯ ಮಹಾಕಾವ್ಯವಾದ ಮಹಾಭಾರತವು ಪಂಪನ ಪಾಲಿಗೆ ಲೌಕಿಕ ಕಾವ್ಯವಾದರೆ, ಜಿನತತ್ವವನ್ನು ಪ್ರತಿಪಾದಿಸುವ ಆದಿಪುರಾಣವು ಧಾರ್ಮಿಕ ಕಾವ್ಯವಾಯಿತು. ಹೀಗೆ ಚಂಪು ಛಂದಸ್ಸಿನ ಜೊತೆಗೆ ಜೈನಧರ್ಮದ ತತ್ವಗಳು ಬೆಸೆದುಕೊಂಡಿರುವಂತೆ ಕಾವ್ಯ ರಚಿಸಿ ವೆನೆನ್ನುವ ಅವನಿಗಿದ್ದ ಛಲವೂ ಸೇರಿದಾಗ ಅವನ ಕಾವ್ಯಮಾರ್ಗ ಸರಳವಾಗಿ ಉಳಿಯಲಿಲ್ಲ. ‘ಆದಿಪುರಾಣ ದೊಳಱುವುದು ಕಾವ್ಯಧರ್ಮಮಂ ಧರ್ಮಮುಮಂ’ (ಆದಿಪುರಾಣದೊಳಗೆ ಕಾವ್ಯಧರ್ಮ ಮತ್ತು ಧರ್ಮಗಳೆರಡನ್ನೂ ಅರಿಯುವುದು) ಎನ್ನುವ ಸ್ಪಷ್ಟನಿಲುವು ಪಂಪನದು.</p>
			<p>16 ಆಶ್ವಾಸಗಳಿರುವ ಈ ಕಾವ್ಯದಲ್ಲಿ ಗದ್ಯವಿದೆ, ಕಂದಪದ್ಯಗಳಿವೆ. ವೃತ್ತಗಳಿವೆ, ರಗಳೆಯ ಭಾಗಗಳೂ ಇವೆ. 1630 ಪದ್ಯಗಳಿರುವ ಈ ಕೃತಿಯನ್ನು ಮೂರುತಿಂಗಳಲ್ಲಿಯೇ ಮುಗಿಸಿದೆ ಎಂದು ಪಂಪ ಹೇಳಿಕೊಳ್ಳುತ್ತಾನೆ. ಪೂರ್ವಪುರಾಣದ 10,000 ಶ್ಲೋಕಗಳನ್ನು 1600 ಪದ್ಯ ಮತ್ತು ಗದ್ಯ ಖಂಡಗಳಲ್ಲಿ ಅಳವಡಿಸಿರುವುದನ್ನು ಗಮನಿಸಿದಾಗ, ಪಂಪನ ಸಂಗ್ರಹಣಾ ಚಾತುರ್ಯ&#x2014; ವಿವೇಕಯುತ</p>
			<p>ವಿವೇಚನೆ ಎರಡೂ ಅರಿವಾಗದೇ ಹೋಗುವುದಿಲ್ಲ. ಆದಿಪುರಾಣದ ಕಥಾವಸ್ತುವೆಂದರೆ ಆದಿತೀರ್ಥಂಕರನಾದ ವೃಷಭನಾಥನ ಪೂರ್ವ ಮತ್ತು ವರ್ತಮಾನ ಜನ್ಮಗಳ ಕಥೆಗಳು, ಅವನ ಮಕ್ಕಳಾದ ಭರತ&#x2014;ಬಾಹುಬಲಿಯರ ಪ್ರಸಂಗ ಹಾಗೂ ಶ್ರೇಯಾಂಸ&#x2014;ವೃಷಭಸೇನರೆಂಬುವರ ಪೂರ್ವ ಮತ್ತು ವರ್ತಮಾನದ ಜನ್ಮಗಳ ಜೀವನಕಥೆಗಳು. ತೀರ್ಥಂಕರನಾಗುವ ವ್ಯಕ್ತಿ ಭವಾವಳಿಯಿಂದ ಭವಾವಳಿಗೆ ಗಟ್ಟಿಯಾಗುತ್ತಾ ಹೋಗುವ ರೀತಿ, ಪಂಚ ಕಲ್ಯಾಣಗಳ ಭವ್ಯತೆ, ಭರತ&#x2014;ಬಾಹುಬಲಿಯರ ಕಧಾನಕ ಈ ಮೂರೂ ಎಳೆಗಳನ್ನು ಒಗ್ಗೂಡಿಸಿ ಹೆಣೆದಿರುವ ಕಾವ್ಯ ಪುಂಜವು ಕೊನೆಯಲ್ಲಿ ಓದುಗನಲ್ಲಿ ಉಳಿಸುವುದು ಧನ್ಯತಾ ಭಾವವನ್ನು ಮಾತ್ರ.</p>
			<p>ಪಂಪನ ಆದಿಪುರಾಣದ ಕಥೆ ಆರಂಭವಾಗುವುದು ಎರಡನೆಯ ಭವಾವಳಿಯಿಂದ. ಮಹಾಬಲನೆಂಬ ದೊರೆ ಅಲಕಾಪುರಿಯಲ್ಲಿ ರಾಜ್ಯವಾಳುತ್ತಿರುತ್ತಾನೆ. ಆತನಿಗೆ ನಾಲ್ಕು ಜನ ಮಂತ್ರಿಗಳಿರುತ್ತಾರೆ. ಆ ಮಂತ್ರಿಗಳಲ್ಲೊಬ್ಬನಾದ ಸ್ವಯಂಬುದ್ಧಿಯು ಮಹಾಬಲನನ್ನು ಜೀವನದ ಲಾಲಸೆಗಳಿಂದ ಹೊರತರಬೇಕೆಂದು ‘ಒಡಲೊಳೆ ಜೀವಮಿರ್ದು ಗಡ ಸಂಚಿಸುತಿರ್ಪುದು ಪುಣ್ಯಪಾಪಮಂ ಗಡ’ (ದೇಹದಲ್ಲಿಯೇ ಪ್ರಾಣವು ಇದ್ದುಕೊಂಡು ಪಾಪಪುಣ್ಯಗಳನ್ನು ಸಂಗ್ರಹಿಸಿತ್ತಿದೆಯಲ್ಲವೆ). ಧರ್ಮವನ್ನು ಅರಿತು ಮುಕ್ತಿಮಾರ್ಗವನ್ನು ಅರಿದುಕೋ ಎಂದು ತಿಳುವಳಿಕೆಯನ್ನು ನೀಡುತ್ತಾನೆ. ಇತರ ಮೂವರು ಮಂತ್ರಿಗಳು ಸ್ವಯಂಬುದ್ಧಿಯನ್ನು ವಿರೋಧಿಸಿದರೂ, ಮಹಾಬಲನು ಕಡೆಗೆ ಸ್ವಯಂಬುದ್ಧಿಯ ಬುದ್ಧಿಮಾತುಗಳನ್ನು ಮೆಚ್ಚಿ, ಒಪ್ಪುತ್ತಾನೆ. ನಂತರದ ದಿನಗಳಲ್ಲಿ ಸ್ವಯಂಬುದ್ಧಿಯು ಮಹಾಬಲನ ಹಿಂದಿನ ಜನ್ಮದ (ಮೊದಲ ಭವದ) ಕಥೆಯನ್ನೂ ಹೇಳುತ್ತಾನೆ.</p>
			<p>ಆಗ ಮಹಾಬಲನು ಜಯವರ್ಮನೆಂಬ ರಾಜಕುಮಾರನಾಗಿದ್ದ ವನು, ತಂದೆ ತನಗೆ ಪಟ್ಟಕಟ್ಟಲಿಲ್ಲವೆಂದು ಅವಮಾನಕ್ಕೊಳಗಾಗಿ, ಜೈನದೀಕ್ಷೆಯನ್ನೇನೋ ಪಡೆಯುತ್ತಾನೆ. ದೀಕ್ಷೆಯ ಅಂಗವಾಗಿ ವಿಸರ್ಜಿಸಿದ ಕೂದಲುಗಳನ್ನು ಹುತ್ತದಲ್ಲಿ ಹಾಕಬೇಕಾದಾಗ, ಹಾವೊಂದು ಕಚ್ಚುತ್ತದೆ. ಸಾಯುವ ಹಂತದಲ್ಲಿ ವಿದ್ಯಾಧರರು ಹಾದು ಹೋದುದನ್ನು ನೋಡುತ್ತ, ವಿದ್ಯಾಧರ ಭೋಗವನ್ನು ಬಯಸುತ್ತಾನೆ. ಹಾಗಾಗಿಯೆ ಅತಿಬಲನ ಮಗ ಮಹಾಬಲನಾಗಿ ಹುಟ್ಟುತ್ತಾನೆ ಮತ್ತು ವಿದ್ಯಾಧರ ಭೋಗವನ್ನು ಅನುಭವಿಸತೊಡಗುತ್ತಾನೆ. ಅವನ ಆಯ್ಕೆಯ ಅರ್ಥಹೀನತೆಯನ್ನು ಪಂಪನು ಅತ್ಯಂತ ಮಾರ್ಮಿಕವಾಗಿ ‘ತಪೋವಲ್ಲಿಯೊಳಪ್ಪನಲ್ಪ ಫಲಮೆಲ್ಲಮನಲ್ಪ ಫಲಕ್ಕೆ ಮಾರಿ’ (ತಪಸ್ಸೆಂಬ ಬಳ್ಳಿಯಲ್ಲಿ ಉಂಟಾಗುವ ಮಹತ್ತಾದ ಫಲವನ್ನೆಲ್ಲ ಅಲ್ಪಫಲಕ್ಕೆ ಮಾರಿಬಂದಂತೆ) ಸೂಚಿಸಿಬಿಡುತ್ತಾನೆ.</p>
			<p>ತನ್ನ ಹಿಂದಿನ ಭವದ ಕಥೆಯನ್ನು ಸ್ವಯಂಬುದ್ಧಿಯಿಂದ ಕೇಳಿದ ಮಹಾಬಲನಿಗೆ ವೈರಾಗ್ಯ ಮೂಡಿ, ಜಿನದೀಕ್ಷೆಯನ್ನು ಪಡೆದು ಅವನು ದೇಹತ್ಯಾಗ ಮಾಡುತ್ತಾನೆ. ಮುಂದೆ ಲಲಿತಾಂಗದೇವನಾಗಿ ಜಿನಿಸುತ್ತಾನೆ ಮತ್ತು ಭೋಗದ ಜೀವನದಲ್ಲಿ ಮಗ್ನನಾಗುತ್ತಾನೆ. ಮನೋನಯನ ವಲ್ಲಭೆಯರಾದ ನಾಲ್ಕು ಸಾವಿರ ದೇವಾಂಗನೆಯರೊಡನೆ ಸುರಸುಖವನ್ನು ಅನುಭವಿಸುತ್ತಿರುವ ಲಲಿತಾಂಗನಿಗೆ ಉಸಿರು ಉಳಿದಿರುವುದು ಕೇವಲ ಆರು ತಿಂಗಳು ಮಾತ್ರ. ಅವಸಾನ ಕಾಲ ಹತ್ತಿರ ಬರುತ್ತಿದ್ದಂತೆಯೇ ಬಹು ದುಃಖಿತನಾದ ಲಲಿತಾಂಗನು ಅಲ್ಲಿನ ಸುರ, ತರು, ನಂದನಗಳನ್ನೆಲ್ಲಾ ಬೇಡುತ್ತಾನೆ. ಆಗ ಅಲ್ಲಿದ್ದ ಸಾಮಾನಿಕ ದೇವತೆಗಳು ಬಂದು ಲಲಿತಾಂಗನಿಗೆ ಬುದ್ಧಿಮಾತುಗಳನ್ನು ಹೇಳುತ್ತಾರೆ. ಅವರ ಮೂಲಕ ಪಂಪನು ನೀಡುವ ಎಚ್ಚರಿಕೆಯ ಮಾತುಗಳು ಸಮಸ್ತ ಮನುಕುಲಕ್ಕೆ ಅನ್ವಯಿಸುವಂತಹವು: ‘ನಿನಗೊರ್ವಂಗಲ್ಲವಸ್ಧಾಂತರಮ್, ಅಮರಜನಕ್ಕೆಲ್ಲಮೀ ಪಾಂಗೆ, ಕಾರುಣ್ಯನಿನಾದಂ ನಿನ್ನನಾದಂ ನಗಿಸುಗುಮೆಳೆದುಯ್ವಂತಕಂಗಿಲ್ಲ ದೇವಾಂಗನೆಯರ್ ಮಾರಾಂಪರೇ ಪೇಳ್, ಜನನ ಮೃತಿ ಜರಾತಂಕ ಶೋಕಾಗ್ನಿಯಿಂದಾವೊನುಮೀ ಸಂಸಾರದೊಳ್ ಬೇಯದನೊಳನೆ? ಶರಣ ಧರ್ಮದಿಂದೊಂದುಮುಂಟೇ?’ (ಒಂದು ಅವಸ್ಥೆಯಿಂದ ಮತ್ತೊಂದಕ್ಕೆ ಹೋಗುವುದು ನಿನಗೊಬ್ಬನಿಗೆ ಅಲ್ಲ. ದೇವತಾ ಜನಕ್ಕೆ ಎಲ್ಲರಿಗೂ ಇದೇ ಅವಸ್ಥೆಯೆ. ಕರುಣಾಧ್ವನಿಯು ನಿನ್ನನ್ನು ವಿಶೇಷವಾಗಿ ನಗೆಗೀಡುಮಾಡುತ್ತದೆ. ನಿನ್ನನ್ನು ಎಳೆದುಕೊಂಡುಹೋಗುವ ಯಮನಿಂದ ತಪ್ಪಿಸುವವರು ಯಾರೂ ಇಲ್ಲ. ಅಪ್ಸರೆಯರು ಯಮನನ್ನು ಎದುರಿಸಬಲ್ಲರೆ ಹೇಳು? ಸಂಸಾರದಲ್ಲಿ ಹುಟ್ಟು, ಸಾವು, ಮುಪ್ಪು ಇವುಗಳ ದುಃಖದ ಬೆಂಕಿಯಿಂದ ಬೆಂದುಹೋಗದಿರುವವನು ಯಾರಾದರೂ ಇದ್ದಾರೆಯೆ? ಧರ್ಮವಲ್ಲದೆ ಬೇರಾವ ಶರಣಾಗಲು, ರಕ್ಷಣೆ ಪಡೆಯಲು ಇದೆಯೇ?)</p>
			<p>ಧರ್ಮವೇ ಎಲ್ಲಕ್ಕಿಂತ ಮಿಗಿಲೆಂದಾಗ ಲಲಿತಾಂಗನು ಜಿನಚರಣಕ್ಕೆ ಶರಣಾಗಿ, ಉಳಿದ ದಿನಗಳನ್ನು ಸವೆಸಿ ಮರುಜನ್ಮದಲ್ಲಿ ‘ವಜ್ರಜಂಘ’ ನಾಗಿ ಹುಟ್ಟಿದರೆ ‘ಎನ್ನರಸನೆಲ್ಲಹನೋ’ ಎಂದು ಚಿರವಿರಹಿಣಿಯಾಗಿದ್ದ ಸ್ವಯಂಪ್ರಭೆಯು ಮರುಜನ್ಮದಲ್ಲಿ ಶ್ರೀಮತಿಯಾಗಿ ಹುಟ್ಟುತ್ತಾಳೆ. ಒಬ್ಬರೊಬ್ಬರ ಕುರುಹು ಚಿತ್ರಪಟದಿಂದ ತಿಳಿದು ವಿವಾಹವಾಗುತ್ತದೆ. ಭೋಗದ ತುತ್ತತುದಿಯಲ್ಲಿ ಒಲಾಡುತ್ತಿದ್ದ ದಂಪತಿಗಳು ಒಂದು ದಿನ ಶಯ್ಯಾಗೃಹದಲ್ಲಿ ವಿರಮಿಸುತ್ತಿರುತ್ತಾರೆ. ಆಳು ಕೇಶಸಂಸ್ಕಾರಕ್ಕೆಂದು ತಂದಿದ್ದ ಧೂಪವನ್ನಲ್ಲಿರಿಸಿ, ಗವಾಕ್ಷವನ್ನು ತೆಗೆಯುವುದೇ ಮರೆತು ಹೋದಾಗ ದಂಪತಿಗಳು ಉಸಿರುಗಟ್ಟಿ ಒಬ್ಬರ ತೋಳಲ್ಲೊಬ್ಬರು ಪರಸ್ಪರಾಲಿಂಗನದಲ್ಲೇ ಮರಣವನ್ನಪ್ಪುತ್ತಾರೆ. ಒಲಿದ ಮನಸಿನ ಪ್ರಣಯಸಾಂದ್ರತೆಯ ಚಿತ್ರಣವು ಒಂದೆಡೆಯಾದರೆ ಸಂಸಾರ&#x2014;ಭೋಗದ ಹಿಂದೋಡುತ್ತಿರುವ ಮನುಜಯುಗ ಒಮ್ಮೆಯಾದರೂ ಹಿಂದೆ ತಿರುಗಿನೋಡಲೆನ್ನುವ ಆಶಯವೂ ಪಕ್ಕದಲ್ಲಿಯೇ ಇರುವಂತೆ ಪಂಪ ಚಿತ್ರಿಸಿಬಿಡುತ್ತಾನೆ.</p>
			<p>ವಜ್ರಜಂಘ ಮತ್ತು ಶ್ರೀಮತಿಯರು ಮರುಜನ್ಮದಲ್ಲಿ ಭೋಗ ಭೂಮಿಯಲ್ಲಿ ಅವತರಿಸಿ, ಸತಿಪತಿಗಳಾಗಿರುತ್ತಾರೆ. ಆದರೆ ಅಲ್ಲಿಯೂ ಅವರಿಗೆ ಪೂರ್ವಜನ್ಮಸ್ಮರಣೆಯಾಗಿ, ಚಾರಣಮುನಿಗಳ ಬೋಧನೆಯಿಂದ ವೈರಾಗ್ಯವನ್ನಪ್ಪುತ್ತಾರೆ. ಮರುಜನ್ಮದಲ್ಲಿ ವಜ್ರಜಂಘಾರ್ಯ ‘ಶ್ರೀಧರದೇವ’ನಾಗಿ ಜನಿಸಿದರೆ, ಶ್ರೀಮತಿ ಸ್ತ್ರೀಜನ್ಮ ವನ್ನು ಕಳೆದುಕೊಂಡು ಸ್ವಯಂಪ್ರಭನೆಂಬ ಎನ್ನುವ ಸಾಮಾನಿಕ ದೇವನಾದಳು. ಹೀಗೆ ಮುಂದುವರೆಯುವ ಭವಾವಳಿಗಳ ಕಥೆಯು ಭೋಗಾಭಿಲಾಷೆಯನ್ನು ಕಡಿಮೆಯಾಗಿಸುತ್ತ, ಸಮ್ಯಕ್ತ್ವ ಬೆಳೆಯುವ ನಿಟ್ಟಿನಲ್ಲಿ ವಜ್ರಜಂಘ&#x2014;ಶ್ರೀಮತಿಯರನ್ನು ಮುಂದೆ ಕೊಂಡೊಯ್ಯುತ್ತದೆ.</p>
			<p>ಶ್ರೀಧರದೇವನು ರಾಜಕುಮಾರ ಸುವಿಧಿಯಾಗಿ ಹುಟ್ಟಿದರೆ, ಸ್ವಯಂಪ್ರಭನು ಅವನ ಮಗನಾದ ಕೇಶವನಾಗಿ ಹುಟ್ಟುತ್ತಾನೆ. ಇಲ್ಲಿಗಾಗಲೇ ಭೋಗ ಜೀವನದ ನೆಲೆ ಬೇರ್ಪಡುತ್ತ ಬರುತ್ತದೆ. ಸುವಿಧಿಯು ಮುಂದೆ ಅಚ್ಯುತೇಂದ್ರ, ವಜ್ರನಾಭಿ ಮತ್ತು ಅಹಮೀಂದ್ರನಾಗಿ ಹುಟ್ಟುತ್ತಾನೆ. ಈ ಅಹಮೀಂದ್ರನೆ ಆದಿತೀರ್ಥಂಕರನಾಗುವವನು. ಮುಂದೆ ತೀರ್ಥಂಕರನಾಗುವ ಈ ಜೀವಕ್ಕೆ ಬದುಕಿನ ಭೋಗಾಕಾಂಕ್ಷೆಯ ಯಾವ ಆಮಿಷವೂ ಬಾಧಿಸುವುದಿಲ್ಲ.</p>
			<p>ಆದಿಪುರಾಣದ ಬಹುಮುಖ್ಯ ತಿರುವು ಆದಿತೀರ್ಥಂಕರನ ಜನನದಿಂದ ಆರಂಭವಾಗುತ್ತದೆ. ಪಂಪ ಜೈನದರ್ಮದ ಬಹುಮುಖ್ಯ ತತ್ವವಾದ ‘ಪಂಚಕಲ್ಯಾಣ’ಗಳನ್ನೂ ಕಾವ್ಯದೊಳಗಿರಿಸಿರುವ ರೀತಿ ಅನನ್ಯವಾದುದು. ಗರ್ಭಾವತರಣ ಕಲ್ಯಾಣದ ಜಿನಜನನಿಯ ಕನಸುಗಳು ಹಾಗೂ ಜನ್ಮಾಭಿಷೇಕ ಕಲ್ಯಾಣದ ಐರಾವತಗಜಾರೂಢನಾದ ದೇವೇಂದ್ರನ ನೃತ್ಯದ ಸನ್ನಿವೇಶಗಳು ಭವ್ಯತೆಯ ಪ್ರತೀಕವೆನ್ನುವಂತೆ ಭಾಸವಾಗುತ್ತದೆ ಮತ್ತು ಪ್ರಾಚೀನ ಕನ್ನಡಕಾವ್ಯಗಳ ಉತ್ಕೃಷ್ಟ ರಸಸ್ಥಾನಗಳಿಗೆ ಅತ್ಯುತ್ತಮ ಉದಾಹರಣೆಗಳಾಗಿವೆ. ಮುಂದೆ ವೃಷಭನಾಥನ ವಿವಾಹವಾಗಿ ಭರತ&#x2014;ಬಾಹುಬಲಿ ಮುಂತಾದ ನೂರು ಜನ ಗಂಡು ಮಕ್ಕಳು ಹಾಗೂ ಬ್ರಾಹ್ಮಿ ಮತ್ತು ಸೌಂದರಿ ಎನ್ನುವ ಹೆಣ್ಣುಮಕ್ಕಳು ಜಿನಿಸುತ್ತಾರೆ. ಆದಿನಾಥ ತನ್ನ ಹೆಣ್ಣುಮಕ್ಕಳಿಗೆ ಮೊದಲು ವಿದ್ಯೆ ಕಲಿಸುತ್ತಾನೆ ಎನ್ನುವ ಅಂಶ ಮಹಿಳೆಗಿದ್ದ ಗೌರವ ಮತ್ತು ಸ್ತ್ರೀಶಿಕ್ಷಣ ಎರಡರ ಪ್ರತೀಕವೋ ಎನ್ನುವಂತೆ ರೂಪಗೊಂಡಿದೆ. ಆದಿನಾಥನ ಬದುಕಿನ ಮೂರನೆಯ ಘಟ್ಟವಾದ ಪರಿನಿಷ್ಕ್ರಮಣ ಕಲ್ಯಾಣಕ್ಕೆ ಇಂದ್ರ ಏರ್ಪಡಿಸುವ ‘ನೀಳಾಂಜನೆಯ ನೃತ್ಯ’ ರಸದ ಅನುಪಮ ಕ್ಷಣ. ಈ ಭಾಗದಲ್ಲಿ ಉದ್ದೇಶಪೂರ್ವಕವಾಗಿಯೇ ಪಂಪನು ಕಂದಗಳನ್ನು ಬಳಸಿದ್ದಾನೆ. ಜೊತೆಗೆ ನಾಟ್ಯಶಾಸ್ತ್ರವನ್ನು ಆಧಾರವಾಗಿರಿಸಿಕೊಂಡು ಪಂಪ ಬಳಸಿರುವ ನೃತ್ಯದ ಪರಿಭಾಷೆ ಆತನ ಶಾಸ್ತ್ರಜ್ಞಾನಕ್ಕೇ ಹಿಡಿದ ಕನ್ನಡಿ. ನೃತ್ಯ ಮಾಡುತ್ತಿದ್ದಾಕೆಗೆ ಆಯಸ್ಸು ಮುಗಿದಾಗ ಪ್ರತಿ ನೀಲಾಂಜನೆಯನ್ನು ಇಂದ್ರ ಸೃಷ್ಟಿಸುತ್ತಾನೆ, ರಸಭಂಗವಾಗಬಾರದೆಂದು. ಇದು ತಿಳಿದದ್ದು ಆದಿನಾಥನಿಗೆ ಮಾತ. ‘ನಾರೀರೂಪದ ಯಂತ್ರಂ ಚಾರುತರಂ ನೋಡೆ ನೋಡೆ ಕರಗಿದುದು ಈ ಸಂಸಾರದ ಅನಿತ್ಯತೆ ಮನದೋಳ್ ಬೇರೂರಿದುದು’ ಎಂದು ವೈರಾಗ್ಯ ಪರನಾಗುತ್ತಾನೆ ಆದಿನಾಥ. ‘ಅಕ್ಷಯಸುಖ ಮೋಕ್ಷವೇಸರಿ’ ಎಂದು ಹೊರಡುತ್ತಾನೆ.</p>
			<div class="inlay float-md-left maxw-300">
				<p>ಹೆಚ್ಚಿನ ಓದು</p>
				<p>ಆದಿಪುರಾಣದ ಹಲವಾರು ಅವತರಿಣಿಕೆಗಳು ಓದಿಗೆ ಲಭ್ಯವಿದೆ. ಸಾಮಾನ್ಯ ಓದುಗರ ಅನುಕೂಲಕ್ಕಾಗಿ ಈ ಕೃತಿಗಳು ಬಹಳ ಉಪಯುಕ್ತ: ಕೆ.ಎಲ್.ನರಸಿಂಹಶಾಸ್ತ್ರಿಯವರು ಮಾಡಿರುವ ಆದಿಪುರಾಣದ ಗದ್ಯಾನುವಾದ (ಕನ್ನಡ ಸಾಹಿತ್ಯ ಪರಿಷತ್ತು, 1980), ತ.ಸು. ಶಾಮರಾಯ ಮತ್ತು ಪ. ನಾಗರಾಜಯ್ಯ ಅವರು ರಚಿಸಿರುವ ಆದಿಪುರಾಣದೀಪಿಕೆ (ಚಂದ್ರಗುಪ್ತ ಗ್ರಂಥಮಾಲೆ, 1991) ಮತ್ತು ಪ್ರೊ.ಎಲ್.ಬಸವರಾಜು ಅವರ ಸರಳ ಆದಿಪುರಾಣ (ಅಭಿರುಚಿ ಪ್ರಕಾಶನ, 2002). ಇವುಗಳ ಜೊತೆಗೆ ಬೆಂಗಳೂರು ಮತ್ತು ಮೈಸೂರು ವಿಶ್ವವಿದ್ಯಾನಿಲಯದ ಸಾಹಿತ್ಯ ಚರಿತ್ರೆಗಳಲ್ಲಿನ ಪಂಪನ ಮೇಲಿನ ಅಧ್ಯಾಯಗಳು, ಕುವೆಂಪುರವರ ’ಪಂಪನಲ್ಲಿ ಭವ್ಯತೆ’ ಎಂಬ ಪ್ರಬಂಧ ಹಾಗೂ ಪ್ರೊ. ಕೀರ್ತಿನಾಥ ಕುರ್ತಕೋಟಿಯವರ ಕನ್ನಡ ಸಾಹಿತ್ಯ ಸಂಗಾತಿಯಲ್ಲಿನ ಆದಿಪುರಾಣದ ಮೇಲಿನ ಅಧ್ಯಾಯವು ಕನ್ನಡದ ಓದುಗರು ಬಳಸಬಹುದಾಗಿರುವ ಇತರೆ ಸಂಪನ್ಮೂಲಗಳು.</p>
			</div>
			<p>ಇನ್ನು ಮುಂದೆ ಆದಿಪುರಾಣದ ಮೂರನೆಯ ಕಥಾಘಟ್ಟ ಆರಂಭವಾಗುತ್ತದೆ. ಆದಿನಾಥನ ವೈರಾಗ್ಯದ ನಂತರ ಭರತನಿಗೆ ಚಕ್ರರತ್ನ ಪ್ರಾಪ್ತಿಯಾಗುತ್ತದೆ. ಅದೇ ಹೊತ್ತಿನಲ್ಲಿ ಆದಿನಾಥನಿಗೆ ಕೇವಲಜ್ಞಾನ ಪ್ರಾಪ್ತಿಯೂ ಆಗುತ್ತದೆ. ತಂದೆ ಆಧ್ಯಾತ್ಮಿಕ ವಿಜಯವನ್ನು ಪಡೆಯಲು ವಿರಾಗಿಯಾದರೆ, ಭರತ ಚಕ್ರವಾರ್ತಿಯಾಗುವ ಹಂಬಲವನ್ನು ಇನ್ನೂ ಹೊಂದಿದ್ದಾನೆ. ಅವನ ದಿಗ್ವಿಜಯ ಯಾತ್ರೆಯ ಸನ್ನಿವೇಶವು ಕವಿ ಪಂಪನಿಗೆ ಪ್ರಕೃತಿ ವರ್ಣನೆಯನ್ನು ಮಾಡುವ ಅವಕಾಶವನ್ನು ಒದಗಿಸುತ್ತದೆ. ಕನ್ನಡನಾಡಿನ ವಿವರಣೆಯಿರುವ ಪ್ರಸಿದ್ಧಭಾಗಗಳೆಲ್ಲ ಇಲ್ಲಿಯೇ ಇರುವುವು. ಹೀಗೆ ದಿಗ್ವಿಜಯಕ್ಕೆ ಹೊರಟ ಭರತನು ವೃಷಭಾಚಲಕ್ಕೆ ಬಂದು ನಿಂದಾಗ ಕಾಣುವುದು ಈಗಾಲೇ ಆಗಿ ಹೋದ ಅನೇಕ ರಾಜರುಗಳು ಛಲದ, ಆಯತಿಯ, ಬೀರದ ಮಾತುಗಳನ್ನು. ಒಂದು ಕ್ಷಣ ಭರತ ಚಕಿತನಾಗುತ್ತಾನೆ. ‘ಕೊಳಗೊಂಡು ಸೋರ್ದುದು ಗರ್ವರಸಂ ಆ ಭರತೇಶ ಚಕ್ರವರ್ತಿಯ’ ಎನ್ನುವ ಪಂಪನ ಮಾತು ಬದುಕಿನ ನಿತ್ಯಸತ್ಯದತ್ತ ಸೆಳೆದುಕೊಳ್ಳುತ್ತದೆ. ಭರತನ ಅಹಂ ಮತ್ತಷ್ಟು ಅಡಗಿದ್ದು ಚಕ್ರರತ್ನ ತನ್ನ ರಾಜ್ಯವನ್ನೇ ಪ್ರವೇಶಿಸದಿದ್ದಾಗ. ಅಣ್ಣನಿಗೆರಗದ ಅವನ ಕಿರಿಯ ತಮ್ಮಂದಿರು ತಪೋರಾಜ್ಯವನ್ನು ಹೊಕ್ಕರೆ, ಬಾಹುಬಲಿ ತನ್ನಣ್ಣನೊಡನೆ ಯುದ್ಧಕ್ಕೆ ಸಿದ್ಧನಾಗುತ್ತಾನೆ. ಈ ಸನ್ನಿವೇಶದಲ್ಲಿ ಮಂತ್ರಿಗಳು ಧರ್ಮಯುದ್ದಕ್ಕೆ ಇಬ್ಬರನ್ನೂ ಒಪ್ಪಿಸುವ ಬಗೆ ಪಂಪನಿಗಿದ್ದ ಶಾಂತಿಪ್ರಿಯತೆಯ ಸಂಕೇತವಾಗಿದೆ. ದೃಷ್ಟಿಯುದ್ಧ, ಜಲಯುದ್ಧ, ಮಲ್ಲಯುದ್ಧಗಳಲ್ಲಿ ಬಾಹುಬಲಿ ಗೆದ್ದರೂ ‘ಸೋದರರೊಳ್ ಸೋದರರಂ ಕಾದಿಸುವುದು’ ಎನ್ನುವುದಾದರೆ ಈ ರಾಜ್ಯವೇ ಬೇಡ. ‘ನೀನೊಲಿದ ಲತಾಂಗಿಗಂಧರೆಗಮಾಟಿಸಿದಂದು ನೆಗಳ್ತೆ ಮಾಸದೆ’. ನೀನೊಲಿದ ಹೆಣ್ಣು&#x2014;ರಾಜ್ಯ ಎರಡನ್ನೂ ನಾನು ಬಯಸಿದ್ದು ತಪ್ಪು ಎಂದು ತಪಕ್ಕೆ ಹೊರಟು ನಿಂತ ಬಾಹುಬಲಿಯ ನಿಲುವು ಕಾಲ&#x2014;ದೇಶ&#x2014;ಭಾಷೆಗಳನ್ನು ಮೀರಿದ ನಿರೂಪಣೆ. ಇದು ಕಾವ್ಯಧರ್ಮ&#x2014;ಧರ್ಮ&#x2014;ಭಾವ&#x2014;ಭಾಷೆಗಳ ಅಪೂರ್ವ ಸಂಯೋಗ.</p>
			<p>ಬಾಹುಬಲಿಯಂತೆ ಭರತನೂ ಸಹ ಕೆನ್ನೆಯ ಮೇಲೆ ಕಂಡ ನರೆಗೂದಲಿನಿಂದ ಬದಲಾಗಿ ‘ರಾಜ್ಯಶ್ರೀಯಂ ಕೊಟ್ಟು ಮುಕ್ತಿಶ್ರೀಯ’ ಕೈಪಿಡಿದದ್ದು, ‘ಹೇಯಂಸಾಮ್ರಾಜ್ಯಂ ಉಪಾದೇಯಂ ಸಾಮ್ರಾಜ್ಯಂ’ ಎಂದು ಸತ್ಯವನ್ನಪ್ಪಿದ್ದು ಮನುಕುಲದ ಅತ್ಯದ್ಭುತ ಚರಿತೆ. ಆದಿತೀರ್ಥಂಕರ ಸಾಮಾನ್ಯ ಜೀವನಾಗಿ, ಊಧ್ರ್ವಗಾಮಿಯಾಗಿ ಹೆಗ್ಗುರಿಯನ್ನು ಸಾಧಿಸಿದ್ದು ಭರತ&#x2014;ಬಾಹುಬಲಿಯರೂ ತಂದೆಯಂತೆಯೇ ಶಾಶ್ವತಸುಖವನ್ನರಸಿ ಪಡೆದಿದ್ದು ಆದಿಪುರಾಣದ ಕಥಾವಸ್ತು. ಕಾವ್ಯಕ್ಕೆ ಬೇಕಾದ ರಸ&#x2014;ನಾಟಕೀಯತೆ, ದೇಸಿಯ ಬಳಕೆ, ಮಾನವ ಜಗತ್ತಿನ ಕಷ್ಟ&#x2014;ಕೋಟಲೆ, ಮಾಧುರ್ಯ&#x2014; ಮಾನವೀಯತೆ, ವೈಷಮ್ಯ&#x2014;ಸಾಮರಸ್ಯಗಳನ್ನು ಉತ್ಕೃಷ್ಟವಾಗಿ ಅಗತ್ಯವಿರುವಷ್ಟೇ ಮಿತಿಯಲ್ಲಿ ಬಳಸಿರುವುದು ಪಂಪನ ಹೆಗ್ಗಳಿಕೆ. ಕಾವ್ಯದ ಪ್ರಯೋಜನ ರಸಿಕ ಮನಸಿನ ಕಾವ್ಯಾಸ್ವಾದನೆಯಷ್ಟೇ ಅಲ್ಲ, ಅದನ್ನೂ ಮೀರಿದ ಶಾಶ್ವತ&#x2014;ನಿತ್ಯ ಸತ್ಯಗಳ ಹುಡುಕುವಿಕೆ&#x2014; ಮನವರಿಕೆ ಎನ್ನುವುದನ್ನು ಪಂಪ ಕಾವ್ಯದ ಮೂಲಕ ಸಾಧಿಸಿ ತೋರಿಸಿದ್ದಾನೆ. ಭಾಷೆ&#x2014;ಭಾವ&#x2014;ಧರ್ಮ ಮೂರರ ಸಮ್ಮಿಲನವಾದ ಆದಿಪುರಾಣವು ಸಮ್ಯಕ್‍ದರ್ಶನ&#x2014;ಸಮ್ಯಕ್‍ಜ್ಞಾನವನ್ನು ನೀಡಬಲ್ಲ ಅಪೂರ್ವವಾದ ಕೃತಿ. ಪಂಪನ ಆದಿಪುರಾಣ ಜೈನಧರ್ಮದವರಿಗೆ ಮಾತ್ರವಲ್ಲ, ಕನ್ನಡದ ಇಂಪು&#x2014;ಸೊಂಪನ್ನು ದಕ್ಕಿಸಿಕೊಳ್ಳಬಲ್ಲ ಯಾರಿಗೂ ಸವಿ ನೀಡಬಲ್ಲ ಕೃತಿ. ಸಂಸ್ಕೃತಿ&#x2014;ಸಾರ್ಥಕತೆ ಎರಡನ್ನೂ ಒಟ್ಟಾರೆಯಾಗಿ ಸಂಲಗ್ನಗೊಳಿಸಿಕೊಂಡಿರುವ ಕನ್ನಡದ ಶ್ರೇಷ್ಠಕಾವ್ಯ ಆದಿಪುರಾಣ. ಸಾವಿರ ವರ್ಷಗಳಾದರೂ ಪುನಃ ಪುನಃ ಓದಿಗೊಳಗಾಗುತ್ತಿರುವುದೇ ಕಾವ್ಯದ ಔನ್ನತ್ಯಕ್ಕೆ, ಪ್ರಜ್ಞಾವಂತಿಕೆಗೆ ಸಾಕ್ಷಿ. ಅದನ್ನು ಮತ್ತೆ ಮತ್ತೆ ಓದುತ್ತಿರುವುದು ಕನ್ನಡಿಗರು ಪಂಪನಿಗೆ ಮತ್ತು ಆದಿಪುರಾಣಕ್ಕೆ ಸಲ್ಲಿಸಬಹುದಾದ ಗೌರವ.</p>
			<p>* ಲೇಖಕರು ಕರ್ನಾಟಕ ರಾಜ್ಯ ಮುಕ್ತ ವಿಶ್ವವಿದ್ಯಾನಿಲಯದ ಕನ್ನಡ ವಿಭಾಗದಲ್ಲಿ ಸಹಾಯಕ ಪ್ರಾಧ್ಯಾಪಕಿ. ಗಮಕ ಮತ್ತು ಕರ್ನಾಟಕ ಸಂಗೀತಗಳಲ್ಲಿ ವಿಶೇಷ ಪರಿಣತಿ ಪಡೆದಿದ್ದಾರೆ. ನವೆಂಬರ್ 24ರಿಂದ ಡಿಸೆಂಬರ್ 9ರವರೆಗೆ ಆದಿಪುರಾಣದ ಓದು ಮತ್ತು ವ್ಯಾಖ್ಯಾನ ಕಾರ್ಯಕ್ರಮವನ್ನು ಆಯೋಜಿಸಿದ್ದರು.</p>
			
		</div>
		<?php require_once(PHY_FLAT_URL . 'article-lists/others.php'); ?>
	</div>
</div>

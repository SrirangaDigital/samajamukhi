<div class="container-fluid">
	<div class="row align-items-top justify-content-center kannada">
		<div class="col-md-8 article">
			<p class="date english">2<sup>nd</sup> ಆಗಸ್ಟ್ ೨೦೧೮</p>
			<h1 class="title">ಸಾಲದ ಸುಳಿಯೆಡೆಗೆ ಕರ್ನಾಟಕ ಸರ್ಕಾರ</h1>
			<h2 class="author">-ಸಮಾಜಮುಖಿ ಬಳಗ</h2>
			<p class="description">ಕಳೆದ ಎರಡು ದಶಕಗಳಿಂದಲೂ ಆರ್ಥಿಕ ಶಿಸ್ತಿಗೆ ಹೆಸರಾದ ಕರ್ನಾಟಕ ಸರ್ಕಾರವನ್ನು ಸಾಲದ ಸುಳಿಗೆ ಕರೆದೊಯ್ಯಲು ನೂತನ ಮುಖ್ಯಮಂತ್ರಿ ಕುಮಾರಸ್ವಾಮಿಯವರು ಪಣ ತೊಟ್ಟಿರುವಂತಿದೆ.</p>
			<figure class="float-md-left maxw-300"><img class="img-fluid" src="<?=PUBLIC_URL?>images/201808/0007a.jpg" /></figure>
			<p>ಹಣಕಾಸು ಇಲಾಖೆಯ ಮಂತ್ರಿಯೂ ಆಗಿರುವ ಮುಖ್ಯಮಂತ್ರಿಯವರು 2018-19 ಆರ್ಥಿಕ ವರ್ಷದ ಮುಂಗಡಪತ್ರವನ್ನು ಮತ್ತೊಮ್ಮೆ ಮಂಡಿಸಿದ್ದಾರೆ. ಮಾರ್ಚ್ ತಿಂಗಳಲ್ಲಿ ಅಂದಿನ ಮುಖ್ಯಮಂತ್ರಿ ಸಿದ್ದರಾಮಯ್ಯನವರು ಮಂಡಿಸಿದ ಆಯವ್ಯಯ ಪತ್ರದ ಹೋಲಿಕೆಯಲ್ಲಿ ಜುಲೈ ತಿಂಗಳಲ್ಲಿ (ಹಣಕಾಸು ವರ್ಷದ ಮೊದಲ ಮೂರು ತಿಂಗಳ ನಂತರ) ಕುಮಾರಸ್ವಾಮಿ ಮಂಡಿಸಿದ ಮುಂಗಡಪತ್ರ ಅತ್ಯಂತ ನಿರ್ದಿಷ್ಟವಾಗಿ ಮತ್ತು ಗಣನೀಯವಾಗಿ ಕರ್ನಾಟಕದ ಮೇಲಿನ ಸಾಲದ ಹೊರೆಯನ್ನು ಹೆಚ್ಚಿಸಲಿದೆ. ಈ ಎರಡೂ ಬಜೆಟ್ ಮಂಡನೆಯ ಮುಖ್ಯಾಂಶಗಳನ್ನು ಟೇಬಲ್‍ನಲ್ಲಿ ನೀಡಲಾಗಿದೆ.</p>
			<figure class="float-md-right maxw-300"><img class="img-fluid" src="<?=PUBLIC_URL?>images/201808/0007b.jpg" /></figure>
			<p>ಕುಮಾರಸ್ವಾಮಿಯವರ ಬಜೆಟ್ ಘೋಷಣೆಯಂತೆ ಕರ್ನಾಟಕದ 17.32 ಲಕ್ಷ ರೈತ ಕುಟುಂಬಗಳ ರೂ.30,266 ಕೋಟಿ ಸಾಲವನ್ನು ಸರ್ಕಾರವೇ ಭರಿಸಲಿದೆ. ರೈತ ಕುಟುಂಬಗಳು ಡಿಸೆಂಬರ್ 31, 2017ರವರೆಗೆ ಮಾಡಿದ್ದ ಎರಡು ಲಕ್ಷ ರೂಪಾಯಿವರೆಗಿನ ಸಾಲವನ್ನು ರಾಜ್ಯದ ಬಾಕಿ ಜನತೆ/ ತೆರಿಗೆದಾರರು ಭರಿಸಲಿದ್ದಾರೆ. ಇದರ ಜೊತೆಗೆ ಸಮಯಕ್ಕೆ ಸರಿಯಾಗಿ ಸಾಲ ಮರುಪಾವತಿ ಮಾಡಿದ 27.67 ಲಕ್ಷ ರೈತರಿಗೆ ರೂ.25,000 ಉತ್ತೇಜನ ನೀಡಲು ರೂ.6,893 ಕೋಟಿ ನಿಗದಿಪಡಿಸಲಾಗಿದೆ. ಈ ಸಾಲಮನ್ನಾ ಘೋಷಣೆಯಿಂದ ತೃಪ್ತರಾಗದ ರೈತ ಹೋರಾಟಗಾರರ ಬೇಡಿಕೆಗೆ ಮಣಿದು ಸಹಕಾರ ಸಂಘಗಳಲ್ಲಿ ರೈತರ ಚಾಲ್ತಿ ಬೆಳೆ ಸಾಲದ ರೂ.10,700 ಕೋಟಿ ಮೊತ್ತವನ್ನೂ ಸರ್ಕಾರವೇ ಭರಿಸಲಿದೆಯೆಂದು ಮುಖ್ಯಮಂತ್ರಿಯವರು ಶಾಸನಸಭೆಯಲ್ಲಿ ಬಜೆಟ್ ಮೇಲಿನ ಚರ್ಚೆಗೆ ಉತ್ತರಿಸುತ್ತಾ ಘೋಷಣೆ ಮಾಡಿದ್ದಾರೆ. ಹೀಗೆ ಒಟ್ಟು ಸಾಲಮನ್ನಾದ ಮೊತ್ತ ರೂ.47,859 ಕೋಟಿ ರೂಗಳಿಗೂ ಮಿಗಿಲಾಗಿದೆ. ಮುಂದಿನ ದಿನಗಳಲ್ಲಿ ನೇಕಾರರ ಹಾಗೂ ಮೀನುಗಾರರ ಸಾಲವನ್ನೂ ಸರ್ಕಾರವೇ ಭರಿಸುವ ಸಾಧ್ಯತೆಯಲ್ಲಿ ಸರ್ಕಾರಿ ಖಜಾನೆಗೆ ಕನಿಷ್ಠವೆಂದರೂ ರೂ.55,000 ಕೋಟಿ ಹೊರೆ ಬೀಳಲಿದೆ.</p>
			<p>ಸಾಲಮನ್ನಾದ ಈ ದುಂದುವೆಚ್ಚಕ್ಕೆ ಹಣಕಾಸು ಸರಿದೂಗಿಸಲು ಮುಖ್ಯಮಂತ್ರಿಯವರು ಕೆಲವು ತೆರಿಗೆ ಹೆಚ್ಚಿಸಿದ್ದಾರೆ. ಡೀಸಲ್ ಮೇಲಿನ ರಾಜ್ಯ ಎಕ್ಸೈಸ್ ದರವನ್ನು ಈಗಿನ ಶೇಕಡಾ 30ರಿಂದ 32ಕ್ಕೆ ಏರಿಸಿದರೆ ಪೆಟ್ರೋಲ್ ಮೇಲಿನ ದರವನ್ನು ಈಗಿನ ಶೇಕಡ 19ರಿಂದ 21ಕ್ಕೆ ಏರಿಸಿದ್ದಾರೆ. ಭಾರತೀಯ ಮದ್ಯದ ಮೇಲಿನ 18 ಹಂತಗಳ ತೆರಿಗೆಯಲ್ಲಿ ಶೇಕಡ 4 ರಷ್ಟು ಜಾಸ್ತಿ ಮಾಡಲಾಗಿದೆ. ಬಜೆಟ್ ಘೋಷಣೆಯ ಹೊಸ ತೆರಿಗೆಗಳಿಂದ ರೂ.3,631 ಕೋಟಿ ರೂಗಳ ಅಧಿಕ ಆದಾಯ ಸಂಗ್ರಹದ ಗುರಿಯಿದೆ. </p>
			<div class="inlay float-md-left maxw-300">
				<h3>ಬಯಲಾದ ‘ಬಂಡವಾಳ’</h3>
				<p>ಆಯವ್ಯಯ ಪತ್ರವನ್ನು ಮೊದಲಿನಿಂದ ಕೊನೆಯವರೆಗೆ ತಿರುವಿಹಾಕಿದರೂ ಹಾಗೂ ಅಂಕಿಅಂಶಗಳ ಎಲ್ಲಾ ಟೇಬಲ್‍ಗಳನ್ನು ಜಾಲಾಡಿಸಿದರೂ ಸಾಲಮನ್ನಾಗೆ ಸರ್ಕಾರ ಮೀಸಲಿಟ್ಟ ಹಣದ ಮೊತ್ತ ನಿಮಗೆ ಕಾಣಿಸುವುದಿಲ್ಲ. ಏಕೆಂದರೆ ಸಾಲಮನ್ನಾದ ಈ ಮೊತ್ತವನ್ನು ಹಿಂದಿನ ಸಿದ್ದರಾಮಯ್ಯನವರ ಸರ್ಕಾರ ಮತ್ತು ಈಗಿನ ಕುಮಾರಸ್ವಾಮಿ ಸರ್ಕಾರ ಬಂಡವಾಳ (ಕ್ಯಾಪಿಟಲ್) ಖರ್ಚೆಂದು ಆಯವ್ಯಯ ಪತ್ರದಲ್ಲಿ ತೋರಿಸಿದ್ದಾರೆ. ಈ ಕಾರಣದಿಂದಲೇ ಸಿದ್ದರಾಮಯ್ಯ ಮಂಡಿಸಿದ ಮುಂಗಡಪತ್ರದಲ್ಲಿ ರೂ.29,691 ಕೋಟಿಗಳಷ್ಟಿದ್ದ ಬಂಡವಾಳ ವೆಚ್ಚ ಕುಮಾರಸ್ವಾಮಿ ಮುಂಗಡಪತ್ರದಲ್ಲಿ ರೂ.35,245 ಕೋಟಿಗೆ ಏರಿದೆ. ಸಾಲಮನ್ನಾಗೆ ಮೀಸಲಿಟ್ಟ ರೂ.10,500 ಕೋಟಿಗಳನ್ನು ಬದಿಗಿರಿಸಿದರೆ ಮುಂಗಡಪತ್ರದ ನಿಜವಾದ ಬಂಡವಾಳ ವೆಚ್ಚ ಕೇವಲ ರೂ.24,745 ಮಾತ್ರ. ಸರ್ಕಾರದ ಬಂಡವಾಳ ಬಯಲಾಯಿತೆಂದು ಈಗ ನೀವು ಹೇಳುವುದರಲ್ಲಿ ಯಾವುದೇ ಉತ್ಪ್ರೇಕ್ಷೆಯಿಲ್ಲ.</p>
			</div>
			<p>2018-19ರ ಆಯವ್ಯಯ ಪತ್ರದಲ್ಲಿ ಸಿದ್ದರಾಮಯ್ಯನವರು ತಾವು 2017ರ ಜುಲೈನಲ್ಲಿ ಮಾಡಿದ್ದ ಸಾಲಮನ್ನಾ ಘೋಷಣೆಗೆಂದು ಮೀಸಲಿಟ್ಟಿದ್ದ ರೂ.4,000 ಕೋಟಿಗಳ ಜೊತೆಗೆ ಕುಮಾರಸ್ವಾಮಿಯವರು ರೂ.6,500 ಕೋಟಿ ರೂಗಳನ್ನು ನಿಗದಿಪಡಿಸಿದ್ದಾರೆ. ಇದರಂತೆ 2018-19ರ ಆಯವ್ಯಯದಲ್ಲಿ ಸಾಲಮನ್ನಾಗೆ ಒಟ್ಟು ರೂ.10,500 ಕೋಟಿ ರೂಗಳನ್ನು ಮೀಸಲಿಟ್ಟಂತಾಗಿದೆ. ಸಾಲಮನ್ನಾದ ಒಟ್ಟು ಬಾಬತ್ತು ರೂ.55,000 ಕೋಟಿಗಳೆಷ್ಟೆಂದು ನಾವು ಒಪ್ಪುವುದಾದಲ್ಲಿ ಮುಂದಿನ ನಾಲ್ಕು ಆಯವ್ಯಯ ಪತ್ರಗಳಲ್ಲಿ ಪ್ರತಿವರ್ಷ ರೂ.11,000 ಕೋಟಿ ರೂಗಳನ್ನಾದರೂ ಈ ಸರ್ಕಾರ ಮೀಸಲಿಡಬೇಕಾಗುತ್ತದೆ. ಈಗಾಗಲೇ ಘೋಷಿಸಿರುವ ರೂ.47,859 ಕೊಟಿ ರೂಗಳ ಸಾಲಮನ್ನಾ ಮೊತ್ತವನ್ನು ಮುಂದಿನ ನಾಲ್ಕು-ಐದು ವರ್ಷಗಳಲ್ಲಿ ಭರಿಸಲಿರುವ ಕಾರಣದಿಂದ ಈ ಮೊತ್ತದ ಮೇಲೆ ಒಟ್ಟು ಬಡ್ಡಿಯ ಪ್ರಮಾಣವೂ ರೂ.15,000 ದಿಂದ ರೂ.18,000 ಕೋಟಿ ರೂಗಳಷ್ಟು ಆಗಬಹುದು. ಹೀಗೆ ಕುಮಾರಸ್ವಾಮಿ ಪ್ರಾಯೋಜಿತ ವಿಳಂಬಿತ ಸಾಲಮನ್ನಾ ಯೋಜನೆಯಿಂದ 2018 ರಿಂದ 2023 ರವರೆಗಿನ ಐದು ವರ್ಷಗಳ ಅವಧಿಯಲ್ಲಿ ಕರ್ನಾಟಕ ಸರ್ಕಾರದ ಮೇಲೆ ರೂ.70,000 ದಿಂದ ರೂ.75,000 ಕೋಟಿ ರೂಗಳಷ್ಟು ಹೊರೆ ಬೀಳಲಿದೆ.</p>
			<div class="inlay float-md-right maxw-300">
				<h3>ದಂಗಾದ ಅಧಿಕಾರಿಗಳು</h3>
				<p>ಹೊಸ ಸಮ್ಮಿಶ್ರ ಸರ್ಕಾರದ ಸಾಲಮನ್ನಾ ಘೋಷಣೆಯಿಂದ ರಾಜ್ಯ ಸರ್ಕಾರ ದಿವಾಳಿಯಾಗಲಿರುವ ಸಾಧ್ಯತೆಯಲ್ಲಿ ಕರ್ನಾಟಕದ ಹಣಕಾಸು ಇಲಾಖೆಯ ಅಧಿಕಾರಿಗಳು ನಿಜಕ್ಕೂ ಚಿಂತಿತರಾಗಿದ್ದಾರೆ. ರಾಜ್ಯದ ಹಣಕಾಸು ಸ್ಥಿತಿಗತಿಯ ಬಗ್ಗೆ ಅಂಕಿಅಂಶಗಳನ್ನು ಹಾಗೂ ಸಾಲಮನ್ನಾ ಮಾಡಿದರೆ ಆಗುವ ಗಂಭೀರ ಸಮಸ್ಯೆಗಳ ಪರ್ಯಾಯ ಚಿತ್ರಣವನ್ನು ಮುಖ್ಯಮಂತ್ರಿಯ ಮುಂದೆ ನೀಡಿದ್ದಾರೆ. ಇನ್ನೂ ಮುಂದುವರೆದು, ಇಲಾಖೆಯ ಪ್ರಧಾನ ಕಾರ್ಯದರ್ಶಿ ಐ.ಎಸ್. ಎನ್.ಪ್ರಸಾದ್ ಸಮ್ಮಿಶ್ರ ಸರ್ಕಾರದ ಎರಡೂ ಪಕ್ಷಗಳ ಹಿರಿಯರನ್ನು ಭೇಟಿಮಾಡಿ ಸಾಲಮನ್ನಾದಿಂದ ಕರ್ನಾಟಕ ಸರ್ಕಾರದ ಮೇಲಾಗುವ ದೂರಗಾಮಿ ಪರಿಣಾಮಗಳನ್ನು ಅತ್ಯಂತ ಕಟುಶಬ್ದಗಳಲ್ಲಿ ವಿವರಿಸಿ ಹೇಳಿದ್ದಾರೆ. ಕಳೆದ ಹತ್ತಿಪ್ಪತ್ತು ವರ್ಷಗಳಲ್ಲಿ ರಾಜ್ಯ ಸರ್ಕಾರದ ಅಧಿಕಾರಿಗಳು ಅತ್ಯಂತ ಜತನದಿಂದ ಕಾಪಾಡಿಕೊಂಡು ಬಂದ ವಿತ್ತೀಯ ಶಿಸ್ತು ಧೂಳಿಪಟವಾಗುವ ಸಮಯದಲ್ಲಿ ರಾಜ್ಯದ ಉಪ್ಪುಂಡ ತಮ್ಮ ಕಳಕಳಿಯ ನೋವನ್ನು ಹಂಚಿಕೊಂಡಿದ್ದಾರೆ. ತಮ್ಮ ಅನುಭವದ ಮಾತುಗಳನ್ನು ಮೀರಿಯೂ ಮುಖ್ಯಮಂತ್ರಿ ಕುಮಾರಸ್ವಾಮಿ ಮೀನಮೇಷ ಎಣಿಸದೆ ಸಾಲಮನ್ನಾದ ಮೊತ್ತವನ್ನು ರೂ.37,159 ಕೋಟಿಗಳಿಂದ ರೂ.47,859 ಕೋಟಿಗಳಿಗೆ ಹೆಚ್ಚಿಸಿದಾಗ ದಂಗಾಗಿದ್ದಾರೆ.</p>
			</div>
			<p>ಸಾಲಮನ್ನಾ ಜೊತೆಗೆ ಕುಮಾರಸ್ವಾಮಿಯವರು ಕೆಲವಾರು ಕಲ್ಯಾಣ ಕಾರ್ಯಕ್ರಮಗಳನ್ನೂ ಘೋಷಣೆ ಮಾಡಿದ್ದಾರೆ. ಹಾಸನ ಮತ್ತು ಮಂಡ್ಯ ನಗರಗಳ ಅಭಿವೃದ್ಧಿ, ಶಿವಮೊಗ್ಗ ಮತ್ತು ಬಳ್ಳಾರಿ ಜಿಲ್ಲೆಗಳಲ್ಲಿ ಹೊಸ ವಿಶ್ವವಿದ್ಯಾಲಯಗಳ ನಿರ್ಮಾಣ, ಬೆಂಗಳೂರಿನ ಪೂರ್ವ ಭಾಗದಲ್ಲಿ ಪೆರಿಫೆರಲ್ ರಿಂಗ್ ರಸ್ತೆ, ರಾಮನಗರದಲ್ಲಿ ಸಿನಿಮಾನಗರಿ ಮತ್ತಿತರ ಕಾರ್ಯಕ್ರಮಗಳನ್ನು ಹಮ್ಮಿಕೊಂಡಿದ್ದಾರೆ. ಸರ್ಕಾರಿ ರೆವಿನ್ಯೂ ಖರ್ಚಿನ ಲೆಕ್ಕದಲ್ಲಿಯೇ ಹೆಚ್ಚುವರಿಯಾಗಿ ರೂ.3,652 ಕೋಟಿ ರೂಗಳ ಖರ್ಚು ತೋರಿಸಿದ್ದಾರೆ. ಈ ಹೆಚ್ಚುವರಿ ಹಣವನ್ನು ಬಹುತೇಕ ನಗರ ಸ್ಥಳೀಯ ಸಂಸ್ಥೆಗಳಿಗೆ ಹಾಗೂ ಪಂಚಾಯಿತಿರಾಜ್ ಸಂಸ್ಥೆಗಳಿಗೆ ನೀಡಲಾಗಿದೆ. ಈ ರೂ.3,652 ಕೋಟಿ ಖರ್ಚಿಗೆ ಸಾಲಮನ್ನಾಗೆ ನಿಗದಿಪಡಿಸಿರುವ ಹೆಚ್ಚುವರಿ ರೂ.6,500 ಕೋಟಿ ರೂಗಳನ್ನು ಜೋಡಿಸಿದರೆ ಕುಮಾರಸ್ವಾಮಿ ತೋರಿಸಿದ ಹೆಚ್ಚುವರಿ ಖರ್ಚಿನ ನಿಗದಿಯಲ್ಲಿ ಕೇವಲ ರೂ.3,631 ಕೋಟಿ ರೂಗಳಷ್ಟು ತೆರಿಗೆ ಹೆಚ್ಚಳದಿಂದ ಬರಲಿದೆ. ಬಾಕಿ ಹಣ ಕರ್ನಾಟಕ ಸರ್ಕಾರ ಮಾಡಲಿರುವ ಮಾರುಕಟ್ಟೆ ಸಾಲಗಳಿಂದ ಬರಲಿದೆ. ಹೀಗಾಗಿ 2018-19ರಲ್ಲಿ ಉದ್ದೇಶಿತ ಮಾರುಕಟ್ಟೆ ಸಾಲ ಪಡೆಯುವಿಕೆ ರೂ.37,125 ಕೋಟಿಯಿಂದ ರೂ.44,931 ಕೋಟಿಗೆ ಹೆಚ್ಚಲಿದೆ. ನಿಧಾನವಾಗಿಯಾದರೂ ನಿಚ್ಚಳವಾಗಿ ಕರ್ನಾಟಕ ಸರ್ಕಾರ ಸಾಲದ ಸುಳಿಗೆ ತನ್ನನ್ನು ತಾನು ಒಡ್ಡಿಕೊಳ್ಳಲು ಹೆಜ್ಜೆಯಿಡುತ್ತಿದೆ. ಮುಂದಿನ ದಿನಗಳಲ್ಲಿ ಇದಕ್ಕೆ ಸಾಕ್ಷಿಯಾಗಿ ಸರ್ಕಾರಿ ನೌಕರರ ಸಂಬಳ ವಿತರಣೆಯೂ ವಿಳಂಬವಾಗಿ ರಾಜ್ಯದ ದೈನಂದಿನ ರೆವಿನ್ಯೂ ಖರ್ಚಿಗೆ ಕೂಡ ಸಾಲ ಮಾಡಬೇಕಾದ ಪರಿಸ್ಥಿತಿ ಬರಬಹುದು.</p>
			<p>ಆಶ್ಚರ್ಯವೆಂದರೆ ಆಯವ್ಯಯಪತ್ರದಲ್ಲಿ ಬಡ್ಡಿ ಸಂದಾಯಕ್ಕೆ ಕುಮಾರಸ್ವಾಮಿಯವರು ಹಿಂದಿನಂತೆ ರೂ.16,208 ಕೋಟಿ ರೂಗಳನ್ನೇ ಮೀಸಲಿಟ್ಟಿದ್ದಾರೆ. ಕರ್ನಾಟಕದ ಒಟ್ಟು ರೂ.47,859 ಕೋಟ ರೂಗಳ ಸಾಲಮನ್ನಾ ಮೊತ್ತಕ್ಕೆ ಹಣಕಾಸು ಸಂಸ್ಥೆಗಳು ‘ನೋ ಡ್ಯೂ’ ಪ್ರಮಾಣಪತ್ರ ನೀಡಬೇಕಾದಲ್ಲಿ ಈ ಸಾಲಗಳನ್ನು ಸರ್ಕಾರವೇ ಹೊರಬೇಕಾಗುತ್ತದೆ. ಬಜೆಟ್‍ನಲ್ಲಿ ಮೀಸಲಿಟ್ಟ ರೂ.6,500 ಕೊಟಿ ರೂಗಳನ್ನು ತೆಗೆದರೂ ಬಾಕಿಯ ರೂ.41,359 ಕೋಟಿ ರೂಗಳಿಗೆ ಸರ್ಕಾರ ಬಡ್ಡಿ ಕಟ್ಟಬೇಕಾಗುತ್ತದೆ. ಈ ಬಡ್ಡಿಯ ಮೊತ್ತವೇ ಹಲವು ಸಾವಿರ ಕೋಟಿ ರೂಗಳಷ್ಟಿದ್ದು ಸರ್ಕಾರದ ಒಟ್ಟು ಬಡ್ಡಿಖರ್ಚು ಪ್ರತಿವರ್ಷ ರೂ.20,000 ಕೋಟಿ ರೂಗಳಿಗೂ ಮಿಗಿಲಾಗಬಹುದು. ಈ ಹೆಚ್ಚುವರಿ ಬಡ್ಡಿ ಖರ್ಚು ಅನಿವಾರ್ಯವಾದ್ದರಿಂದ ಸರ್ಕಾರದ ಯೋಜನೆ/ಬಂಡವಾಳ ಖರ್ಚುಗಳನ್ನು ಕಡಿಮೆ ಮಾಡಿಯಾದರೂ ಇದಕ್ಕೆ ಹಣ ಹೊಂದಿಸಬೇಕಾಗುತ್ತದೆ.</p>
			<p>ಕರ್ನಾಟಕ ಸರ್ಕಾರವನ್ನು ಸಾಲದ ಸುಳಿಗೆ ಹಾಗೂ ಕನ್ನಡಿಗರನ್ನು ತೆರಿಗೆ ಹೊರೆಗೆ ದೂಡಿದರೂ ಮುಖ್ಯಮಂತ್ರಿ ಕುಮಾರಸ್ವಾಮಿಯವರು ಅವರಿವರನ್ನು ದೂರುವ ಕೌಟುಂಬಿಕ ಚಟದಿಂದ ಹೊರಗೆ ಬಂದಂತೆ ಕಾಣುತ್ತಿಲ್ಲ. ತಾನು ಮುಳ್ಳಿನ ಹಾಸಿಗೆ ಮೇಲೆ ಮಲಗಿರುವ ವಿಷಕಂಠನೆಂದು ಹೇಳಿಕೊಳ್ಳುತ್ತಾ ಅಮಾಯಕರ ಕನಿಕರ ಬೇಡುತ್ತಿದ್ದಾರೆ. ದಕ್ಷತೆಯಿಂದ ಕರ್ನಾಟಕದ ಮುಂದಿರುವ ಸಮಸ್ಯೆಗಳನ್ನು ಪರಿಹರಿಸಲು ಬದ್ಧತೆ ತೋರುವ ಬದಲಿಗೆ ಕಂಡಲ್ಲಿ ಕಣ್ಣೀರು ಸುರಿಸುವ ನಾಟಕವಾಡುತ್ತಿದ್ದಾರೆ. ಇದು ಅಕ್ಷಮ್ಯ.</p>
		</div>
		<?php require_once(PHY_FLAT_URL . 'article-lists/samakalina.php'); ?>
	</div>
</div>

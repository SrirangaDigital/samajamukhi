<div class="container-fluid">
	<div class="row align-items-top justify-content-center kannada">
		<div class="col-md-8 article">
			<p class="date english">2<sup>nd</sup> ಆಗಸ್ಟ್ ೨೦೧೮</p>
			<h1 class="title">ನಯಾ ಪಾಕಿಸ್ತಾನ್! ನಿರೀಕ್ಷೆ ನಿಜವಾದೀತೇ?</h1>
			<h2 class="author">ಮಂಜುನಾಥ ಚಾಂದ್</h2>
			<p class="description">ಯುವಶಕ್ತಿ ಮನಸ್ಸು ಮಾಡದೇ ಹೋಗಿದ್ದರೆ ಇಮ್ರಾನ್ ಬೌಲಿಂಗ್ ಇಷ್ಟೊಂದು ಕರಾರುವಕ್ಕಾಗಲು ಸಾಧ್ಯವಿರಲಿಲ್ಲ. ಆತ ಕ್ರಿಕೆಟ್ ಅಂಗಳದಲ್ಲಿ ಪ್ರದರ್ಶಿಸಿದ್ದೂ ಆಕ್ರಮಣಕಾರಿ ಬೌಲಿಂಗ್. ಆ ಕಾರಣಕ್ಕೆ ಆತ ತನ್ನ ರಾಷ್ಟ್ರಕ್ಕೆ ವಿಶ್ವಕಪ್ ತಂದುಕೊಟ್ಟಿದ್ದ. ಈ ಬಾರಿಯೂ ಖಾನ್ ತೋರಿಸಿದ್ದು ಆಕ್ರಮಣಕಾರಿ ರಾಜಕಾರಣ. ಅದು ಆತನನ್ನು ಗೆಲ್ಲಿಸಿದೆ.</p>
			<figure class="float-md-right maxw-600"><img class="img-fluid" src="<?=PUBLIC_URL?>images/201808/0019a.jpg" /></figure>
			<p>ಇಂತಹುದೊಂದು ಘೋಷವಾಕ್ಯವನ್ನು ಇಟ್ಟುಕೊಂಡು ಕಳೆದೆರಡು ವರ್ಷಗಳಿಂದ ಅಖಾಡಕ್ಕೆ ಇಳಿದಿದ್ದ ಮಾಜಿ ಕ್ರಿಕೆಟಿಗ ಇಮ್ರಾನ್ ಖಾನ್ ಪಾಕಿಸ್ತಾನದಲ್ಲಿ ತನ್ನದೇ ಖಾನ್‍ದಾನ್ ಕಟ್ಟುವುದು ಖಚಿತವಾಗಿದೆ. ಕ್ವೆಟ್ಟಾದಲ್ಲೋ, ರಾವಲ್ಪಿಂಡಿಯಲ್ಲೋ ಬಾಂಬ್ ಸ್ಫೋಟ ಸಂಭವಿಸಿರುತ್ತದೆ. ಆದರೆ ಇಡೀ ಪಾಕಿಸ್ತಾನದಲ್ಲಿ ಜನ ಪ್ರಜಾಪ್ರಭುತ್ವದ ಮೇಲೆ, ಸಂವಿಧಾನದ ಮೇಲೆ ನಂಬಿಕೆಯಿಟ್ಟು ಮತಗಟ್ಟೆಗಳ ಮುಂದೆ ಸರದಿಸಾಲಿನಲ್ಲಿ ನಿಂತಿರುತ್ತಾರೆ. ಮತ ಹಾಕಲು ಬಂದವರು ಮರಳಿ ಮನೆ ತಲಪುತ್ತಾರೆ ಎಂಬ ಗ್ಯಾರೆಂಟಿ ಇಲ್ಲ. ಅಲ್ಲೆಲ್ಲೋ ಹಿಂಸೆ ಭುಗಿಲೆದ್ದಿರುತ್ತದೆ, ಆದರೆ ಜನ ಜನತಂತ್ರದ ಮೇಲಿನ ಭರವಸೆಯನ್ನು ಕಳೆದುಕೊಳ್ಳುವುದಿಲ್ಲ. ನಮಗೂ ಭರವಸೆಯ ದಿನಗಳು ಬರಲಿ ಎಂದು ಆಶಿಸುತ್ತಾರೆ. ಪ್ರಜಾಪ್ರಭುತ್ವದ ನಿಜವಾದ ಬ್ಯುಟಿ ಅಂದರೆ ಇದು.</p>
			<p>ಪಾಕಿಸ್ತಾನದಲ್ಲಿ ನಡೆದ ಚುನಾವಣೆಯ ವಾಸ್ತವ ಚಿತ್ರಣ ಇದು. ಅಲ್ಲಿನ ಚುನಾವಣಾ ಆಯೋಗದ ಲೆಕ್ಕಾಚಾರದ ಪ್ರಕಾರ 18ರಿಂದ 35 ವರ್ಷದೊಳಗಿನ ಅಜಮಾಸು ನಾಲ್ಕೂವರೆ ಕೋಟಿ ಯುವ ಮತದಾರರು ಮತಚಲಾವಣೆ ಮಾಡಿದ್ದಾರೆ. ಅವರಿಗಿದ್ದ ಆಕಾಂಕ್ಷೆ -ಪಾಕಿಸ್ತಾನ ಬದಲಾಗಲಿ ಎಂಬುದು. ಈ ಬಾರಿ ಆಗಿರುವ ಶೇಕಡಾವಾರು ಮತ ಚಲಾವಣೆ 55%ಕ್ಕೂ ಹೆಚ್ಚು. ಇತ್ತೀಚಿನ ವರ್ಷಗಳ ದಾಖಲೆಯಲ್ಲಿ ಇದು ಅತ್ಯಧಿಕ. ಒಂದು ಹೊಸ ಪಾಕಿಸ್ತಾನವನ್ನು ಕಟ್ಟುವ ಇರಾದೆಯೊಂದಿಗೆ ರಾಜಕೀಯದ ಡೋಲು ಬಾರಿಸಿದ ಇಮ್ರಾನ್ ಖಾನ್ ಹಿಂದೆ ಯುವಕರ ದಂಡೇ ಬಂದು ನಿಂತಿತು. ಎಲ್ಲಕ್ಕಿಂತ ಮಿಗಿಲಾಗಿ ಇಮ್ರಾನ್ ಪಕ್ಷ ತೆಹ್ರಿಕ್-ಇ-ಇನ್ಸಾಫ್ (ಪಿಟಿಐ)ಗೆ ಭರ್ಜರಿ ಸಾಥ್ ನೀಡಿದ್ದು ಅಲ್ಲಿನ ಸೇನೆ. ಪಾಕಿಸ್ತಾನದಲ್ಲಿ ಸೇನೆಯ ಬೆಂಬಲವಿಲ್ಲದೆ ರಾಜಕೀಯ ಮಾಡಲು ಸಾಧ್ಯವಿಲ್ಲ ಎಂಬುದು ಮತ್ತೊಮ್ಮೆ ಸಾಬೀತಾಗಿದೆ.</p>
			<p>“ತುಂಬಿ ತುಳುಕುತ್ತಿರುವ ಭ್ರಷ್ಟಾಚಾರ, ದುರ್ಬಲ ಸರಕಾರಿ ಸಂಸ್ಥೆಗಳು, ಅಧೋಗತಿಗಿಳಿದ ಶಿಕ್ಷಣ ಸಂಸ್ಥೆಗಳು, ಭದ್ರತೆಯೇ ಇಲ್ಲದ ಸ್ಥಿತಿ, ಸ್ಥಿರತೆಯೇ ಇಲ್ಲದ ಸರಕಾರ, ಇಂತಹ ಸ್ಥಿತಿಗಳಿಂದ ನಾವು ಹೊರಗೆ ಬರಲೇಬೇಕಾಗಿದೆ. ಇಲ್ಲದೇ ಇದ್ದರೆ ಇಡೀ ಜಗತ್ತಿನ ದೃಷ್ಟಿಯಲ್ಲಿ ನಾವು ಸದಾ ಹಿಂದೆಯೇ ಉಳಿದಿರುತ್ತೇವೆ. ಇವೆಲ್ಲ ಸಾಕು, ನಮ್ಮ ಹೆಣ್ಣುಮಕ್ಕಳಿಗೆ, ಯುವಕರಿಗೆ ಉತ್ತಮ ಶಿಕ್ಷಣ ಸಿಗಬೇಕು. ಈ ದೇಶದ ಬಹುತೇಕ ಜನರಿಗೆ ಮೂಲ ಸೌಕರ್ಯಗಳೇ ಇಲ್ಲ. ಕಾನೂನುಸುವ್ಯವಸ್ಥೆಯನ್ನು ಕೇಳಲೇಬೇಡಿ,” ಮತಗಟ್ಟೆ ಮುಂದೆ ಸಾಲಿನಲ್ಲಿ ನಿಂತಿದ್ದ ಶೀರಿನ್ ಫಾತಿಮಾ ಎಂಬ ಹುಡುಗಿ ಅಲ್ಲಿನ ಟೀವಿಗೆ ಹೇಳಿದ ಮಾತು ಇಡೀ ಪಾಕಿಸ್ತಾನದ ಸ್ಥಿತಿಗೆ ಕನ್ನಡಿ ಹಿಡಿದಂತಿತ್ತು.</p>
			<p>1947ರ ನಂತರದ ಪಾಕಿಸ್ತಾನದ ಇತಿಹಾಸವನ್ನು ತೆಗೆದು ನೋಡಿದರೆ ಇಂತಹ ಯುವ ಮನಸ್ಸುಗಳು ಯಾಕೆ ಕದಡಿ ಹೋಗಿವೆ ಎಂಬುದು ಅರ್ಥವಾಗುತ್ತದೆ. ಈ ಎಪ್ಪತ್ತೊಂದು ವರ್ಷಗಳ ಅವಧಿಯಲ್ಲಿ ಪಾಕಿಸ್ತಾನ ಕಂಡಿದ್ದು ಬರೋಬ್ಬರಿ ಮುವತ್ತು ಮಂದಿ ಪ್ರಧಾನಿಗಳನ್ನು. ಇನ್ನೇನು ಒಂದು ಪ್ರಜಾಸತ್ತಾತ್ಮಕ ಸರಕಾರ ಸ್ಥಿರವಾಗಿ ನಿಂತಿತು ಅನ್ನುವ ಆಸೆ ಮೂಡುವುದರೊಳಗೆ ಅಲ್ಲಿನ ಅಧ್ಯಕ್ಷರು ಪ್ರಧಾನಿಯನ್ನು ಕೆಳಕ್ಕಿಳಿಸಿರುತ್ತಾರೆ, ಇಲ್ಲವೇ ಇದು ಭ್ರಷ್ಟ ಸರಕಾರವೆಂದು ಸುಪ್ರೀಂ ಕೋರ್ಟ್ ಅನರ್ಹಗೊಳಿಸಿರುತ್ತದೆ. ಸೇನೆ ದಂಗೆ ಎದ್ದಿರುತ್ತದೆ, ಅದೂ ಅಲ್ಲವೆಂದರೆ ಆಳುವ ನಾಯಕ ಸೇನೆಯ ಬಂದಿಯಾಗಿರುತ್ತಾನೆ. ಮುಂಚೂಣಿಗೆ ನಿಂತ ನಾಯಕರನ್ನು ದೇಶದ ಅರಾಜಕತೆಯೇ ಆಪೋಶನ ತೆಗೆದುಕೊಂಡಿರುತ್ತದೆ. ಬಾಂಬ್ ಸ್ಫೋಟಕ್ಕೆ, ವಿಷಪ್ರಾಶನಕ್ಕೆ, ಗುಂಡೇಟಿಗೆ ಎದೆಗೊಟ್ಟವರ ಪಟ್ಟಿಯೇ ಸಿಗುತ್ತದೆ. ಅಲ್ಲಿ ಬಿದ್ದರಕ್ತದ ಕಲೆಗಳನ್ನು ಅಳಿಸಲು ಆಗುವುದೇ ಇಲ್ಲವೇನೋ? ಈವರೆಗೆ ಬಂದಿರುವ ಸರಕಾರದ ಅವಧಿಗಳ ಗ್ರಾಫ್‍ನ್ನು ದಿಟ್ಟಿಸಿದರೆ ಯುವಕರು ನಿಜಕ್ಕೂ ಬೆಚ್ಚಿಬೀಳಬೇಕು. ಈ ರಾಷ್ಟ್ರದಲ್ಲಿರುವ ನಮಗೆ ನಿಜಕ್ಕೂ ಭವಿಷ್ಯವಿದೆಯೇ? ಎಂಬ ಅವರ ಒಳಮನಸ್ಸಿನಲ್ಲಿರುವ ತುಡಿತಕ್ಕೆ ಈ ಬಾರಿಯ ಚುನಾವಣೆ ಸಾಕ್ಷಿಯಾಗಿದೆ.</p>
			<div class="inlay float-md-left maxw-600">
				<h3>ಇಮ್ರಾನ್ ಖಾನ್</h3>
				<figure class="float-md-left maxw-600"><img class="img-fluid" src="<?=PUBLIC_URL?>images/201808/0020a.jpg" /></figure>
				<p>ಅತ್ಯಂತ ಆಕ್ರಮಣಕಾರಿ ಬೌಲಿಂಗ್‍ಗೆ ಹೆಸರಾಗಿದ್ದ ಇಮ್ರಾನ್ ಖಾನ್ ಕ್ರಿಕೆಟ್ ಅಂಗಳವನ್ನು ತೊರೆದು, ರಾಜಕೀಯ ಅಂಗಳಕ್ಕೆ ಜಿಗಿದು 22 ವರ್ಷಗಳು ಕಳೆದಿವೆ. ನಿರಂತರ ಹೋರಾಟ, ಯುವಕರನ್ನು ಗೆಲ್ಲುವ ಛಾತಿ, ಬದ್ಧತೆ, ರಾಜಕೀಯ ಇಚ್ಛಾಶಕ್ತಿ, ಮಹತ್ವಾಕಾಂಕ್ಷೆ ಅವರನ್ನು ಪ್ರಧಾನಿ ಪಟ್ಟಕ್ಕೆ ತಂದು ನಿಲ್ಲಿಸಿದೆ. ಸದಾ ಅರಾಜಕತೆಯೇ ಮೆರದಾಡುವ ಪಾಕಿಸ್ತಾನ ಘಟಾನುಘಟಿ ರಾಜಕಾರಣಿಗಳನ್ನು, ನಾಯಕರನ್ನೇ ತಿಂದು ಮುಗಿಸಿದೆ; ಮಹಮದ್ ಅಲಿ ಜಿನ್ನಾ, ಜುಲ್ಫಿಕರ್ ಅಲಿ ಭುಟ್ಟೋ, ಮುಹಮ್ಮದ್ ಜಿಯಾಉಲ್ ಹಕ್, ಬೆನಜೀರ್ ಭುಟ್ಟೋ ಅವರಂತಹ ನಾಯಕರ ಪಟ್ಟಿಯೇ ಸಿಗುತ್ತದೆ.</p>
				<p>ಆರವತ್ತಾರು ವರ್ಷ ವಯಸ್ಸಿನ ಇಮ್ರಾನ್ ಅಹ್ಮದ್ ಖಾನ್ ನಿಯಾಝಿ, ಆಕ್ಸ್‍ಫರ್ಡ್ ಪದವೀಧರ. ಹದಿಮೂರನೇ ವಯಸ್ಸಿಗೇ ವಿಕೆಟ್‍ಗಳನ್ನು ಉರುಳಿಸಲು ಆರಂಭಿಸಿದ ಇಮ್ರಾನ್ ಒಂದೂವರೆ ದಶಕಗಳ ಕಾಲ ಪಾಕ್ ಕ್ರಿಕೆಟ್‍ಗೆ ದೊಡ್ಡ ಶಕ್ತಿಯಾಗಿದ್ದರು. ದೇಶಕ್ಕೆ ವಿಶ್ವಕಪ್ ಕಿರೀಟವನ್ನೂ ತೊಡಿಸಿದರು. ಆ ಹೊತ್ತಿಗೆ ಅವರ ತಾಯಿ ಕ್ಯಾನ್ಸರ್‍ಗೆ ಬಲಿಯಾಗಿದ್ದರು. ಅಮ್ಮನ ನೆನಪಿನಲ್ಲಿ ಕೋಟ್ಯಂತರ ರೂ. ಸಂಗ್ರಹಿಸಿದ ಕಫ್ತಾನ್, ಕ್ಯಾನ್ಸರ್ ರೋಗಿಗಳಿಗಾಗಿ ಎರಡು ಬೃಹತ್ ಆಸ್ಪತ್ರೆಗಳನ್ನು ಸ್ಥಾಪಿಸಿದ್ದಾರೆ. ಬ್ರಿಟಿಷ್ ಚಿತ್ರತಾರೆ ಜಮೀಮಾ ಗೋಲ್ಡ್‍ಸ್ಮಿತ್ ಅವರ ಮೊದಲ ಪತ್ನಿ. ರೆಹ್ಮಾ ಅವರ ಎರಡನೇ ಪತ್ನಿ. ಈ ವರ್ಷವಷ್ಟೇ ಖಾನ್ ಮೂರನೇ ಮದುವೆಯಾಗಿದ್ದಾರೆ.</p>
				<p>ಕಳದ ಬಾರಿಯ ಸಾರ್ವತ್ರಿಕ ಚುನಾವಣೆಯಲ್ಲಿ ಸಂಸದರಾದ ಖಾನ್, ಆಡಳಿತದ ವಿಷಯದಲ್ಲಿ ಅನನುಭವಿ. ಆದರೂ ಅವರ ಆಕ್ರಮಣಕಾರಿ ನಾಯಕತ್ವವನ್ನು ಆ ದೇಶದ ಜನ ನಂಬಿದ್ದಾರೆ. ಪಾಕಿಸ್ತಾನವೆಂಬ ರಾಷ್ಟ್ರಕ್ಕೆ ನಿಜಕ್ಕೂ ಭವಿಷ್ಯವಿದೆಯೇ ಎಂದು ಸದಾ ಪ್ರಶ್ನಿಸುವವರಿಗೆ ಇಮ್ರಾನ್ ಖಾನ್ ಇನ್ನಿಂಗ್ಸ್ ಉತ್ತರ ನೀಡಬಹುದು ಎಂಬ ನಿರೀಕ್ಷೆ ಆ ದೇಶದ ಯುವಕರದ್ದು.</p>
			</div>
			<p>ಇಂತಹುದೊಂದು ಭರವಸೆ ಕಳೆದ ಬಾರಿ ಚುನಾವಣೆ ಆದಾಗಲೂ ಇತ್ತು. ಒಬ್ಬ ಚಾಣಾಕ್ಷ ರಾಜಕಾರಣಿ ಎಂಬ ಹಣೆಪಟ್ಟಿ ಕಟ್ಟಿಕೊಂಡಿದ್ದ ಪಾಕಿಸ್ತಾನ್ ಮುಸ್ಲಿಂ ಲೀಗ್‍ನ ನವಾಜ್ ಷರೀಫ್‍ಗೆ ಭ್ರಷ್ಟ ಎಂಬ ಹಣೆಪಟ್ಟಿ. ಅವಧಿ ಮುಗಿಯುವ ಮುನ್ನವೇ ಸಂಪತ್ತಿನ ಮೂಟೆ ಹೊತ್ತುಕೊಂಡೇ ಎದ್ದು ಹೊರಟುಬಿಟ್ಟರು. ಅಲ್ಲಿನ ಸುಪ್ರೀಂ ಕೋರ್ಟ್‍ನಲ್ಲಿ ಭ್ರಷ್ಟ ಎಂಬುದು ಸಾಬೀತಾಗಿ ಇನ್ನು ಜೀವಮಾನವಿಡೀ ಚುನಾವಣೆಗೆ ಸ್ಪರ್ಧಿಸದಂತೆ ನಿರ್ಬಂಧ ವಿಧಿಸಲಾಗಿದೆ. ಆತನ ಮಗಳು ಮರಿಯಂ ಮತ್ತು ಅಳಿಯ ಸಫ್ದರ್ ಅವಾನ್ ಈಗ ರಾವಲ್ಪಿಂಡಿಯ ಜೈಲಿನ ಕಂಬಿ ಎಣಿಸುತ್ತಿದ್ದಾರೆ. ಹತ್ತು ವರ್ಷಗಳ ಜೈಲು ಶಿಕ್ಷೆಗೆ ಒಳಗಾದರೂ, ದುಬೈನಿಂದ ಮರಳಿದ ತಕ್ಷಣ ತಮ್ಮನ್ನು ಬಂಧಿಸುವುದು ನಿಶ್ಚಿತ ಎಂದು ತಿಳಿದಿದ್ದರೂ ಕಳೆದ ವಾರ ಸ್ವದೇಶಕ್ಕೆ ವಾಪಾಸಾದ ನವಾಜ್, “ಕರ್ಜ್ ಚುಕಾನೇ ಆ ರಹಾ ಹುಂ ಜೋ ಮುಜ್ ಪರ್ ವಾಜಿಬ್ ಹೇ” ಎಂದಿದ್ದರು.</p>
			<p>ದೇಶದ ಮುಂದಿನ ತಲೆಮಾರಿನ ಭವಿಷ್ಯ ರೂಪಿಸುತ್ತೇನೆ ಎಂಬ ಅವರ ಮಾತನ್ನು ನಂಬದೇ ಇರುವ ಹಂತಕ್ಕೆ ಅಲ್ಲಿನ ಜನ ತಲುಪಿಬಿಟ್ಟಿದ್ದರು. ಅದು ಈಗ ಬಂದಿರುವ ಚುನಾವಣಾ ಫಲಿತಾಂಶದಿಂದ ವೇದ್ಯವಾಗುತ್ತದೆ. ಅಧಿಕಾರದಲ್ಲಿದ್ದ ಅಷ್ಟೂ ದಿನ ತನ್ನ ಮಗ್ಗುಲ ಮುಳ್ಳಿನಂತಿದ್ದ ನವಾಜ್‍ರನ್ನು ಮುಗಿಸಿಬಿಡಲು ಪಾಕಿಸ್ತಾನದ ಸೇನೆ ನಿರ್ಧರಿಸಿಬಿಟ್ಟಿತ್ತು. ಕಳೆದ ಸುಮಾರು ದಶಕದಿಂದ ತಮ್ಮ ರಾಜಕೀಯದ ಕುದುರೆಯ ಓಟವನ್ನು ಚಾಲ್ತಿಯಲ್ಲಿಟ್ಟಿದ್ದ ಇಮ್ರಾನ್‍ಗೆ ಬೇಕಿದ್ದು ಕೂಡ ಇದೇ ಆಗಿತ್ತು. ಪಾಕಿಸ್ತಾನದ ಯುವಕರಿಗೆ ಹೊಸ ನಾಯಕತ್ವ ಬೇಕಿತ್ತು. ಇದರ ನಾಡಿಮಿಡಿತ ಅರಿತ ಖಾನ್ ಚುನಾವಣೆಯಲ್ಲಿ ಅಲ್ಲಿನ ಸಾಮಾಜಿಕ ಜಾಲತಾಣವನ್ನು ಪರಿಣಾಮಕಾರಿಯಾಗಿ ಬಳಸಿಕೊಂಡರು. ಸೋಷಿಯಲ್ ನೆಟ್‍ವರ್ಕ್‍ನ್ನು ನಿಭಾಯಿಸಲು ಪ್ರಬಲವಾದ ಟೀಮ್ ನಿಯೋಜಿಸಿದರು. “ಸಾಕಿನ್ನು ನಮಗೆ ಭ್ರಷ್ಟ ನಾಯಕರು” ಎಂಬ ಯುವಕರ ಕೂಗು ಇಡೀ ದೇಶಕ್ಕೆ ಕೇಳುವಂತೆ ಮಾಡಿದರು.</p>
			<p>ಅಷ್ಟಿದ್ದೂ ಇಮ್ರಾನ್‍ಗೆ ಸ್ಪಷ್ಟ ಬಹುಮತವೇನೂ ಸಿಕ್ಕಿಲ್ಲ. ಷರೀಫರ ಪಾಕಿಸ್ತಾನ್ ಮುಸ್ಲಿಂ ಲೀಗ್(ನವಾಜ್) ಎರಡನೇ ದೊಡ್ಡ ಪಕ್ಷವಾಗಿದೆ. ಭ್ರಷ್ಟನಾದರೂ ದೇಶಕ್ಕಾಗಿ ಮರಳಿ ಬಂದ ನಾಯಕ ಎಂಬ ನೆಗೆಟಿವ್ ಕಾರಣಕ್ಕೆ ಪಿಎಂಎಲ್‍ಗೆ ಇಷ್ಟೊಂದು ಸೀಟುಗಳು ದಕ್ಕಲು ಕಾರಣವಾಗಿದೆ. ಆ ಮಟ್ಟಿಗೆ ನವಾಜ್ ಹವಾ ಸೃಷ್ಟಿಸಿದ್ದಂತೂ ಹೌದು. ಆದರೆ, ಯುವಶಕ್ತಿ ಮನಸ್ಸು ಮಾಡದೇ ಹೋಗಿದ್ದರೆ ಇಮ್ರಾನ್ ಬೌಲಿಂಗ್ ಇಷ್ಟೊಂದು ಕರಾರುವಕ್ಕಾಗಲು ಸಾಧ್ಯವಿರಲಿಲ್ಲ. ಆತ ಕ್ರಿಕೆಟ್ ಅಂಗಳದಲ್ಲಿ ಪ್ರದರ್ಶಿಸಿದ್ದೂ ಆಕ್ರಮಣಕಾರಿ ಬೌಲಿಂಗ್. ಆ ಕಾರಣಕ್ಕೆ ಆತ ತನ್ನ ರಾಷ್ಟ್ರಕ್ಕೆ ವಿಶ್ವಕಪ್ ತಂದುಕೊಟ್ಟಿದ್ದ. ಈ ಬಾರಿಯೂ ಖಾನ್ ತೋರಿಸಿದ್ದು ಆಕ್ರಮಣಕಾರಿ ರಾಜಕಾರಣ. ಅದು ಆತನನ್ನು ಗೆಲ್ಲಿಸಿದೆ.</p>
			<div class="inlay float-md-right maxw-300">
				<p>“ಈ ದೇಶದ ಹತ್ತರಲ್ಲಿ ಎಂಟು ಮಂದಿ ಯುವಕರು ಉದ್ಯೋಗಕ್ಕಾಗಿ, ಶಿಕ್ಷಣಕ್ಕಾಗಿ ವಿದೇಶಕ್ಕೆ ಹೋಗುತ್ತಾರೆ. ಅವರಿಗೆ ಈ ದೇಶದಲ್ಲಿ ಭವಿಷ್ಯ ಕಾಣುತ್ತಿಲ್ಲ. ಹಾಗೆ ಹೋದವರು ಈ ಕಡೆ ಮುಖವೂ ಹಾಕುವುದಿಲ್ಲ. ಪಾಕಿಸ್ತಾನದಲ್ಲಿ ಯುವಕರ ಮೆರಿಟ್‍ಗೆ ಮಾನ್ಯತೆಯೇ ಇಲ್ಲ. ದೇಶವನ್ನು ಹರಿದು ಮುಕ್ಕುತ್ತಿರುವ ಉಗ್ರಗಾಮಿಗಳನ್ನು ಮಟ್ಟ ಹಾಕುವುದು ಯಾವಾಗ?” </p>
				<p>-ಫಹದ್ ಘೋರಿ, ವಾಣಿಜ್ಯ ವಿದ್ಯಾರ್ಥಿ.</p>
			</div>
			<p>ಪಾಕಿಸ್ತಾನದ ನ್ಯಾಷನಲ್ ಅಸೆಂಬ್ಲಿಯಲ್ಲಿ ಯಾವತ್ತೂ ಪ್ರಭಾವ ಬೀರುತ್ತಿದ್ದುದು ಪಂಜಾಬ್ ಪ್ರಾಂತ್ಯ. ಇಲ್ಲಿಂದಲೇ 183 ಸಂಸದರು ಆಯ್ಕೆಯಾಗುತ್ತಾರೆ. ಇಲ್ಲಿ ಮೇಲುಗೈ ಸಾಧಿಸಿದ ಪಕ್ಷ ದೇಶದ ಚುಕ್ಕಾಣಿ ಹಿಡಿಯುತ್ತದೆ. ಪಂಜಾಬ್‍ನ ಸಾಮಾನ್ಯ ಉಕ್ಕು ಉದ್ಯಮಿಯಾದ ಮಿಯಾನ್ ಮುಹಮ್ಮದ್ ನವಾಜ್ ಷರೀಫ್ ಆ ದೇಶದ ಕೆಲವೇ ಕೆಲವು ಸಿರಿವಂತ ಹಾಗೂ ಪ್ರಭಾವಿ ರಾಜಕಾರಣಿಯಾಗಿದ್ದು ಆ ಕಾರಣಕ್ಕೆ. ಪಂಜಾಬ್‍ನಲ್ಲಿ ಎರಡು ಬಾರಿ ಮುಖ್ಯಮಂತ್ರಿಯಾಗಿದ್ದ ನವಾಜ್‍ಗೆ ಅಲ್ಲಿ ಸಂಪೂರ್ಣ ಹಿಡಿತವಿತ್ತು. ಅಲ್ಲಿ ಆತ ‘ಷರೀಫ’ನೇ ಆಗಿದ್ದ. ಆ ಕೋಟೆಯನ್ನು ಭೇದಿಸುವುದು ಸುಲಭದ ಕೆಲಸವಾಗಿರಲಿಲ್ಲ. ಆತನಿಲ್ಲದ ದೇಶದ ರಾಜಕಾರಣ ಖಾನ್‍ಗೆ ತಕ್ಕಮಟ್ಟಿಗೆ ಲಾಭವಾಗಿದ್ದು ನಿಜ. ಪಕ್ಕದ ಖೈಬರ್ ಫಂಖ್ತುಂಖ್ವಾ ಮತ್ತ್ತು ಸಿಂಧ್ ಪ್ರಾಂತ್ಯದಲ್ಲಿ ಸಣ್ಣ ಮಟ್ಟಿನ ಅಲೆಗಳನ್ನು ಸೃಷ್ಟಿಸಿ, ಪಂಜಾಬ್ ನೆಲದಲ್ಲೂ ನೆಲೆ ಕಂಡುಕೊಂಡ ಖಾನ್, ಇನ್ನೊಬ್ಬ ಚಾಣಾಕ್ಷ ರಾಜಕಾರಣಿಯನ್ನು ಚಿತ್ ಮಾಡುವಲ್ಲಿ ಸಫಲರಾಗಿದ್ದಾರೆ. ದೇಶದ ವಾಯವ್ಯ ಪ್ರಾಂತ್ಯವಾದ ಫಂಖ್ತುಂಖ್ವಾದಲ್ಲಿ ಪಿಟಿಐ ಸೃಷ್ಟಿಸಿದ ಹವಾಗೆ ಅಲ್ಲಿನ ಎಲ್ಲ ಮೂಲಭೂತವಾದಿ ಪಕ್ಷಗಳು ದಂಗಾಗಿ ಹೋಗಿವೆ.</p>
			<p>ನೆರೆಯ ರಾಷ್ಟ್ರದ ಆತಂಕ ತತ್‍ಕ್ಷಣಕ್ಕೇನೂ ದೂರವಾಗುವುದಿಲ್ಲ. ತೆಹ್ರೀಕ್‍ಇ-ಇನ್ಸಾಫ್ ಯಾರೊಂದಿಗೆ ಮೈತ್ರಿ ಮಾಡಿಕೊಂಡು ಸರಕಾರ ನಡೆಸುತ್ತದೆ ಎಂಬುದು ಹೆಚ್ಚು ಮುಖ್ಯವಾಗುತ್ತದೆ. ಹೆಚ್ಚು ಅಪಾಯಕಾರಿಯಲ್ಲದ ಬಿಲಾವಲ್ ಭುಟ್ಟೋ ನೇತೃತ್ವದ ಪಾಕಿಸ್ತಾನ್ ಪೀಪಲ್ಸ್ ಪಾರ್ಟಿ (ಪಿಪಿಪಿ) ಬೆಂಬಲ ಉಳಿದ ಪಕ್ಷಗಳನ್ನು ದೂರವಿಡಬಹುದು. ಮುಂಬೈ ದಾಳಿಯ ಸೂತ್ರಧಾರಿ ಹಫೀಜ್ ಸಯೀದ್ ಹುಟ್ಟು ಹಾಕಿರುವ ಮಿಲ್ಲಿ ಮುಸ್ಲಿಂ ಲೀಗ್ ಭರ್ಜರಿ 269 ಅಭ್ಯರ್ಥಿಗಳನ್ನು ಕಣಕ್ಕಿಳಿಸಿತ್ತು. ಪಾಕಿಸ್ತಾನದ ಜನರೇ ಅಂತಹ ಶಕ್ತಿಗಳನ್ನು ಸೋಲಿಸಿದ್ದಾರೆ ಎಂಬುದು ನೆಮ್ಮದಿಯ ಸಂಗತಿ. ಹಾಗಾಗಿ ಖಾನ್ ಮೈತ್ರಿ ಕಷ್ಟವಾಗುವುದಿಲ್ಲ. ಆದರೆ ಇಮ್ರಾನ್ ಜೋಳಿಗೆಯಲ್ಲಿ ಸದಾ ಅಲ್ಲಿನ ಸೇನೆಯ ಮದ್ದುಗುಂಡುಗಳಿರುವುದು ಭಾರತಕ್ಕೆ ಆತಂಕಕಾರಿ. ಮುಂದಿನ ದಿನಗಳಲ್ಲಿ ಆರ್ಮಿ ಜನರಲ್‍ಗಳು ಸರಕಾರದ ಮೇಲೆ ಯಾವ ರೀತಿ ಪರಿಣಾಮ ಬೀರಬಹುದು ಎಂಬುದರ ಮೇಲೆ ಎಲ್ಲವೂ ನಿಂತಿವೆ. ಗಡಿಯಲ್ಲಿರುವ ಮುಳ್ಳಿನ ತಂತಿಗಳಿಗೆ ರಕ್ತ ಮೆತ್ತಿಕೊಳ್ಳದಿರಲಿ ಎಂಬ ಆಶಯ ಎರಡೂ ರಾಷ್ಟ್ರಗಳ ಜನತೆಯಲ್ಲಿದೆ.</p>
		</div>
		<?php require_once(PHY_FLAT_URL . 'article-lists/samakalina.php'); ?>
	</div>
</div>

<div class="container-fluid">
	<div class="row align-items-top justify-content-center kannada">
		<div class="col-md-8 article">
			<p class="date english">2<sup>nd</sup> January 2018</p>
			<h1 class="title">‘ವೀರಶೈವವು ಹಿಂದೂ ಧರ್ಮದ ಉಪಧರ್ಮ’</h1>
			<h2 class="author">ಎಸ್.ಎಮ್.ಜಾಮದಾರ್</h2>
			<p class="description">ಕನ್ನಡದ ಹಿರಿಯ ಸಂಶೋಧಕ, ವಿದ್ವಾಂಸರಾದ ಪ್ರೊ.ಎಂ.ಚಿದಾನಂದಮೂರ್ತಿಯವರು ‘ವೀರಶೈವ&#x2014;ಲಿಂಗಾಯತಗಳಲ್ಲಿ ಯಾವ ಭಿನ್ನತೆಯೂ ಇಲ್ಲ’ ಮತ್ತು ‘ವೀರಶೈವವು ಹಿಂದೂ ಧರ್ಮದ ಉಪಧರ್ಮ’ ಎಂಬ ತಮ್ಮ ಎರಡು ಅಭಿಪ್ರಾಯಗಳನ್ನು ಕಳೆದ ಹದಿನೈದು ವರ್ಷಗಳಿಂದಲೂ ಬಲವಾಗಿ ಪ್ರತಿಪಾದಿಸುತ್ತಲೇ ಬಂದಿದ್ದಾರೆ. ಅವರ ಸೂಚನೆಯಂತೆ ‘ಚಿದಾನಂದಾಯಣ’ (ಚಿದಾನಂದ ಸಮಗ್ರ ಸಂಪುಟ&#x2014;10) ರಲ್ಲಿ ಪ್ರಕಟವಾಗಿರುವ ಲೇಖನಗಳ ಆಯ್ದ ಭಾಗಗಳನ್ನು ಇಲ್ಲಿ ಪ್ರಕಟಿಸುತ್ತಿದ್ದೇವೆ. </p>
			<figure class="float-md-right maxw-600"><img class="img-fluid" src="<?=PUBLIC_URL?>images/201801/0027a.jpg" /></figure>
			<p>ಹಿಂದೂ ಧರ್ಮದಂತೆಯೇ ಅದರ ಉಪಧರ್ಮವಾದ (Religious Denomination) ವೀರಶೈವದ ಸ್ಥಾಪಕರ ಹೆಸರು, ಕಾಲ ತಿಳಿಯದು. ಸ್ಮಾರ್ತ, ಮಾಧ್ವ, ಶ್ರೀವೈಷ್ಣವ ಮತಾಚಾರ್ಯರು ಯಾರೆಂಬುದು ನಮಗೆ ತಿಳಿದಿದೆ; ವೀರಶೈವ ಮತಸ್ಥಾಪಕರಾರು ಎಂಬುದು ತಿಳಿಯುವ ಸಾಧ್ಯತೆ ಇಲ್ಲ. ಅದು ಕನಿಷ್ಠ ಕ್ರಿ.ಶ. 1040ಕ್ಕಿಂತ ಹಿಂದಿನದು ಎಂಬುದು ಸ್ಪಷ್ಟ. ....ಬಸವಪೂರ್ವದಲ್ಲಿಯೇ ಇದ್ದ ವೀರಶೈವವು ಹಿಂದೂ ಧರ್ಮದ ಭಾಗವೇ ಆಗಿದ್ದ ಶೈವ ಧರ್ಮದ ಆದಿಶೈವ, ಮಿಶ್ರಶೈವ, ಶುದ್ಧಶೈವಗಳಂತೆ ಒಂದು ಉಪಶಾಖೆಯಾಗಿದ್ದು, ಗಂಡು-ಹೆಣ್ಣು ಎಂಬ ಲಿಂಗಭೇದವನ್ನು ಸ್ಪೃಶ್ಯ&#x2014;ಅಸ್ಪೃಶ್ಯ ಎಂಬ ಜಾತಿಭೇದವನ್ನು ಸಂಪೂರ್ಣವಾಗಿ ನಿರಾಕರಿಸಿತ್ತು.ಶಾಸ್ತ್ರೋಕ್ತ ಧರ್ಮ ವಿಧಿಗಳಿಗಿಂತ (Rituals) ಭಕ್ತಿಗೆ ಪ್ರಾಧಾನ್ಯವನ್ನು ನೀಡಿತ್ತು. ಎಲ್ಲರೂ ಎಲ್ಲ ರೀತಿಯಲ್ಲಿಯೂ ಸಮಾನರು ಎಂಬುದನ್ನು ಒಪ್ಪಿಕೊಂಡಿತ್ತು. ಶುಭ್ರ ನಿಷ್ಕಳಂಕ ಬದುಕಿಗೆ ಅದು ಹೆಚ್ಚಿನ ಪ್ರಾಧಾನ್ಯವನ್ನು ಕೊಟ್ಟಿತ್ತು.</p>
			<p>ತಾನು ‘ಶೈವ’ನಾಗಿದ್ದವನು ‘ಕರ್ಮ’ಗಳನ್ನು ತೊರೆದು ‘ವೀರಶೈವ’ನಾಗಿ ಭಕ್ತಿಯನ್ನು ಸಾಧನಮಾರ್ಗವಾಗಿ ಮಾಡಿ ಕೊಂಡನೆಂದು ಬಸವಣ್ಣ ಒಂದು ವಚನದಲ್ಲಿ ಹೇಳಿಕೊಂಡಿದ್ದಾರೆ. ಅವರ, ಅಕ್ಕಮಹಾದೇವಿಯ, ಇತರ ಹಲವರ ವಚನಗಳಲ್ಲಿ ಉಲ್ಲೇಖಿತವಾಗಿರುವ ಹಿಂದಿನ ಸಂಸ್ಕೃತ ಶ್ಲೋಕಗಳಲ್ಲಿ ‘ವೀರಶೈವ’ ಮಾತು ಬಂದಿದೆ. ಸಿದ್ಧರಾಮ ಷಟ್ಸ್ಥಲ ವಚನಗಳಲ್ಲಿರುವ ಒಂದು ವಚನ ಬಹು ಅರ್ಥಪೂರ್ಣ &#x2014; “ಚತುರ್ವರ್ಣಿಯಾದಡೇನು, ಚತುರ್ವರ್ಣಾತೀತನೆ ವೀರಶೈವ ನೋಡಾ” &#x2014; ವೀರಶೈವರಾದ ಮೇಲೆ ಯಾರಲ್ಲಿಯೂ ವರ್ಣ ಭೇದ ಅಥವಾ ಜಾತಿ ಭೇದ ಇರಕೂಡದು. ಇಂತಹ ಹೆಚ್ಚಾಗಿ ಸಿದ್ಧಾಂತರೂಪದಲ್ಲಿದ್ದ ಕ್ರಾಂತಿಕಾರಕ ತತ್ವಗಳ ವೀರಶೈವವನ್ನು ಜನಪ್ರಿಯಗೊಳಿಸಿದವರು ಕ್ರಿ.ಶ. 1160ರ ಬಸವಣ್ಣನವರು. ಅವರನ್ನು “ವೀರಶೈವದ ಆನ್ವಯಿಕ ವಿಜ್ಞಾನಿ” (Applied Scientist) ಎನ್ನಬಹುದು. ಅವರ ಪ್ರಭಾವ, ನಿರಂತರ ಪ್ರಭಾವದಿಂದಾಗಿ ಸಮಾಜದ ಎಲ್ಲ ವರ್ಗದ ಜನ ಎಚ್ಚತ್ತು ವಚನಗಳನ್ನು ಬರೆದರು; ದಲಿತ ವರ್ಗದ ಸ್ತ್ರೀಯರೂ ಸೇರಿದಂತೆ ಹಲವು ಮಹಿಳೆಯರು ವಚನೆ ರಚನೆ ಮಾಡಿದರು. ಬಸವ ಕಾಲದ ವೀರಶೈವವು ಎಲ್ಲ ದೃಷ್ಟಿಗಳಿಂದ ವೇದಯುಗದ ಮೂಲ ಹಿಂದೂ ಧರ್ಮವನ್ನು ಹೋಲುತ್ತದೆ. ವಚನಕಾರರು ಅಲ್ಲಿ ಇಲ್ಲಿ ವೇದ ಖಂಡನೆಮಾಡಿದ್ದರೂ ವಾಸ್ತವವಾಗಿ ಅದು ವೇದಗಳನ್ನು ಬಾಯಿಯಲ್ಲಿ ಹೇಳುತ್ತ ಜಾತಿ ಭೇದವನ್ನು ಮಾಡುತ್ತಿದ್ದವರ ಖಂಡನೆ ಆಗಿದೆ. ಅನೇಕ ಕಡೆ ವೇದಗಳನ್ನು ಗೌರವದಿಂದ ಉಲ್ಲೇಖಿಸಿರುವರಲದೆ ಮುಂದಿನ ಎಲ್ಲ ವೀರಶೈವ ಕವಿಗಳೂ ವೇದಗಳ ಬಗ್ಗೆ ಶ್ರದ್ಧೆಯಿಂದ ಮಾತನಾಡಿದ್ದಾರೆ. ವೀರಶೈವರು ಎಂದೂ ವೇದವಿರೋಧಿ ಅಲ್ಲ. ಆಧುನಿಕ ಕಾಲದಲ್ಲಿ ಅತಿ ಹೆಚ್ಚು ಸಂಸ್ಕೃತ ವೇದ ಪಾಠಶಾಲೆಗಳನ್ನು ನಡೆಸುತ್ತಿರುವವರು ವೀರಶೈವರು.</p>
			<p>...‘ವೀರಶೈವ’ ಬೇರೆ, ‘ಲಿಂಗಾಯತ’ ಬೇರೆ ಎಂಬ ಅಪಾಯಕಾರಿ ಒಡಕನ್ನು ಈಚೆಗೆ ಹುಟ್ಟುಹಾಕಿ ಬೆಳಸಲಾಗುತ್ತಿದೆ. ವೀರಶೈವ ಸಮಾಜದ ಬೇರಿಗೆ ಹತ್ತಿದ ಗೆದ್ದಲು ಅದು. ‘ಲಿಂಗಾಯತ’ ಪದವು ವೀರಶೈವ ಪದದಷ್ಟು ವಚನಗಳಲ್ಲಿ ಕಾಣಿಸಿಕೊಂಡಿಲ್ಲ. ಗುರುವಿನಿಂದ ಲಿಂಗವನ್ನು ಸ್ವೀಕರಿಸುವ ಒಂದು ದೀಕ್ಷೆ ಎಂಬರ್ಥವಿದ್ದ ‘ಲಿಂಗಾಯತ’ ಪದಕ್ಕೆ ಮುಂದೆ ಹಾಗೆ ಲಿಂಗ ಧರಿಸಿದವನೇ ಲಿಂಗಾಯತ ಎಂಬರ್ಥ ಬಂದಿತು. ವೀರಶೈವ, ಲಿಂಗಾಯತ ಎಂಬವು ಒಂದೆ ಅರ್ಥದ ಎರಡು ಭಿನ್ನ ಪದಗಳು. ಅದರ ದ್ಯೋತಕವಾಗಿ ಹಿಂದೆ 1986ರಲ್ಲಿ ಪ್ರಕಟವಾದ ನನ್ನ ಕೃತಿಗೆ ‘ಲಿಂಗಾಯತ ಅಧ್ಯಯನಗಳು’ ಎಂಬ ಹೆಸರಿಟ್ಟಿದ್ದೆ. ಗುರುಪೀಠ, ವಿರಕ್ತಪೀಠ ಎಂಬಲ್ಲಿ ತರತಮ ಭಾವವನ್ನು, ಹಾಗೆಯೇ ವೀರಶೈವ, ಲಿಂಗಾಯತ ಎಂಬ ಭೇದಭಾವವನ್ನು ಕಿತ್ತೆಸೆಯಲೇಬೇಕು. ಅಂತೆಯೇ ವೀರಶೈವರು (ಲಿಂಗಾಯತರು) ಹಿಂದೂಗಳಲ್ಲ ಎಂಬ ಭಾವವನ್ನೂ ಬೇರು ಸಮೇತ ಕಿತ್ತೊಗೆಯಬೇಕು.</p>
			<h3>‘ಲಿಂಗಾಯತ’ ಸ್ವತಂತ್ರ ಧರ್ಮ ಅಲ್ಲ</h3>
			<p>ಶ್ರೀ ಮಾತೆ ಮಹಾದೇವಿಯವರು ಕೂಡಲಸಂಗಮದಲ್ಲಿ ‘ಬಸವ ಧರ್ಮ ಮಹಾ ಜಗದ್ಗುರು ಪೀಠದ ಇಪ್ಪತ್ತನೆಯ ಪೀಠಾರೋಹಣ ಮಾಡಿ’ ಮಾತನಾಡುತ್ತ ಇದೇ ನವೆಂಬರ್‍ನಲ್ಲಿ ದೆಹಲಿಗೆ ಜಾಥಾ ಹೋಗಿ ‘ಲಿಂಗಾಯತ ಧರ್ಮವನ್ನು ಸ್ವತಂತ್ರ ಧರ್ಮವನ್ನಾಗಿ ಮಾಡಲು’ ಒತ್ತಾಯಿಸುವುದಾಗಿ ಹೇಳಿದ್ದಾರೆ (‘ವಿಜಯ ಕರ್ನಾಟಕ’; 15.1.2012) ಅವರ ಪ್ರಕಾರ, ಹಿಂದೆಯೇ ಅವರು ತಿಳಿಸಿರುವಂತೆ ‘ಲಿಂಗಾಯತ ಧರ್ಮ’ವು ಬಸವಣ್ಣನವರಿಂದ ಸ್ಥಾಪಿತವಾದುದು. ಅದೊಂದು ಅಪ್ಪಟ ಅಸತ್ಯ. ಬಸವಣ್ಣನವರ ವಚನಗಳಲ್ಲಿ ಎಲ್ಲಿಯೂ ‘ಲಿಂಗಾಯತ’ ಪದ ಬಂದಿಲ್ಲ. ಅವರ ವಚನಗಳಲ್ಲಿ ಒಂದೆಡೆ ‘ಶೈವ’ರಾಗಿದ್ದ ತಾವು ಸ್ವ&#x2014;ಇಚ್ಛೆಯಿಂದ ‘ವೀರಶೈವ’ರಾದೆವೆಂದು ಹೇಳಿಕೊಂಡಿದ್ದಾರೆ. ಅವರ ವಚನಗಳಲ್ಲೇ ‘ವೀರಶೈವ’ ಪದವಿದ್ದು ಆ ಸಂಸ್ಕೃತ ಶ್ಲೋಕವನ್ನು ಅವರೇ ಉದಾಹರಿಸಿರುವುದು ವೀರಶೈವವು ಅವರಿಗಿಂತ ಹಿಂದಿನದು ಎಂಬುದನ್ನು ಸ್ಪಷ್ಟವಾಗಿ ಸೂಚಿಸುತ್ತದೆ. ಇತರ ಹಲವಾರು ವಚನಕಾರರಲ್ಲೂ ಹತ್ತಾರು ಕಡೆ ‘ವೀರಶೈವ’ ಪದವು ಬಂದಿದೆ; ಅವರಿಗಿಂತ ಹಿಂದಿನ ಕ್ರಿ.ಶ. 1125ರ ಕೊಂಡುಗುಳಿ ಕೇಶಿರಾಜನ ಕೃತಿಗಳಲ್ಲೂ ಆ ಪದ ಇದೆ. ಬುದ್ಧ, ಏಸು, ಪೈಗಂಬರರು ಆಯಾ ಧರ್ಮಗಳನ್ನು ಸ್ಥಾಪಿಸಿದರು.</p>
			<p>ಬಸವಣ್ಣನವರು ವೀರಶೈವ ಧರ್ಮವನ್ನು ಪುನರುದ್ಧರಿಸಿದರು; ಜಡವಾಗಿದ್ದ ಅದಕ್ಕೆ ಜೀವವನ್ನು ತುಂಬಿದರು. ಲಿಂಗಾಯತ ಪದಕ್ಕೆ ಮೊದಮೊದಲು ಮೈಮೇಲೆ ಲಿಂಗವನ್ನು ಧರಿಸುವ ಶಾಸ್ತ್ರ, ವಿಧಿ ಎಂಬರ್ಥವಿದ್ದು ಹದಿನಾಲ್ಕನೇ ಶತಮಾನದ ಬಳಿಕ ಹಾಗೆ ಧರಿಸಿದವನೇ ಲಿಂಗಾಯತ, ಅವನ ಪಂಥವೇ ಲಿಂಗಾಯತ ಎಂಬರ್ಥ ಬಂದು, ಮುಂದೆ ವೀರಶೈವ, ಲಿಂಗಾಯತ ಎರಡೂ ಸಮಾನಾರ್ಥಕಗಳಾದವು. ಇದು ಅರಿವುಳ್ಳವರಿಗೂ ಅರ್ಥವಾಗುವ ವಿಷಯ. ವೀರಶೈವದ ಸ್ಥಾಪಕ ಯಾರೋ ತಿಳಿಯದು.</p>
			<p>ವೀರಶೈವ ಅಥವಾ ಲಿಂಗಾಯತವು ಸ್ವತಂತ್ರ ಧರ್ಮವಲ್ಲ; ಅದು ಹಿಂದೂ ಧರ್ಮದ ಒಂದು ಶಾಖೆ, ಉಪಧರ್ಮ (Religious Denomination). ಹಿಂದೂ ಧರ್ಮದ ಶಾಖೆಗಳಾದ ಶೈವ, ವೈಷ್ಣವ, ಶಾಕ್ತಗಳನ್ನೂ ‘ಧರ್ಮ’ವೆಂದೇ ಸಂಬೋಧಿಸುವಂತೆ ವೀರಶೈವವನ್ನೂ ಧರ್ಮ ಎಂದೇ ಕರೆಯಲಾಗುತ್ತಿದೆ. ವೀರಶೈವವು (ಲಿಂಗಾಯತವು) ಸ್ವತಂತ್ರ ಧರ್ಮವಲ್ಲವೆಂಬುದನ್ನು ಈ ಮುಂದಿನ ಬರಹ ಎತ್ತಿ ತೋರುತ್ತದೆ.</p>
			<p>ಸಿದ್ಧಗಂಗಾ, ಬಾಳೆಹೊನ್ನೂರು ಪೂಜ್ಯರು, ಸಿರಿಗೆರೆ, ಗುಲ್ಬರ್ಗ ಪೂಜ್ಯರು, ಫ.ಗು.ಹಳಕಟ್ಟಿ. ಎಸ್.ಸಿ.ನಂದಿಮಠ ಮೊದಲಾದ ಗಣ್ಯರು ವೀರಶೈವವು ಹಿಂದೂ ಧರ್ಮದ ಭಾಗವೆಂಬುದನ್ನು ಸ್ಪಷ್ಟವಾಗಿ ಘೋಷಿಸಿದ್ದಾರೆ. ಹತ್ತೊಂಬತ್ತನೇ ಶತಮಾನದಲ್ಲಿ ಇಪ್ಪತ್ತನೇ ಶತಮಾನದ ಆರಂಭದಲ್ಲಿ ಬ್ರಾಹ್ಮಣರ ಸ್ಥಾನಮಾನಗಳನ್ನು ಪಡೆಯಲು ತಮ್ಮನ್ನು ತಾವು ‘ಲಿಂಗಿ ಬ್ರಾಹ್ಮಣ’ರೆಂದು ಕರೆದುಕೊಂಡರೆ ಸ್ವಾತಂತ್ರ್ಯ ಬಂದ ಮೇಲೆ ಆರ್ಥಿಕ ಲಾಭಕ್ಕಾಗಿ ಕೆಲವು ವೀರಶೈವರು ತಾವು ಹಿಂದೂಗಳು ಅಲ್ಲವೆಂದು ಹೇಳಿಕೊಂಡಿದ್ದಾರೆ.</p>
			<p>....ಹನ್ನೆರಡನೆಯ ಶತಮಾನದ ವೀರಶೈವ (ಲಿಂಗಾಯತ) ಚಳವಳಿ ವೇದಯುಗದ ಉದಾತ್ತತೆಯನ್ನು ಮರುಕಳಿಸಿತು. ಒಟ್ಟಾರೆ ಹಿಂದೂ ಧರ್ಮದಲ್ಲಿದ್ದ ಜಾತಿ, ಭೇದ, ಲಿಂಗ ಭೇದಗಳನ್ನು ನಿರಾಕರಿಸಿತು &#x2014; ಈ ದೃಷ್ಟಿಯಿಂದ ಅದು ವೇದ ಯುಗವನ್ನು ಜ್ಞಾಪಿಸುತ್ತದೆ; ವೇದ ಯುಗವು 12ನೇ ಶತಮಾನದಲ್ಲಿ ತನ್ನ ಉಜ್ವಲತೆಯಿಂದ ಮರು ಬೆಳಗುವಂತೆ ಮಾಡಿತು. ವಚನಕಾರರಲ್ಲಿ ಅಲ್ಲಿ ಇಲ್ಲಿ ವೇದ ಖಂಡನೆ ಬಂದಿದ್ದರೆ ಅದಕ್ಕೆ ಮುಖ್ಯವಾದ ಕಾರಣ ವೇದಗಳನ್ನು ಬಾಯಲ್ಲಿ ಹೇಳುತ್ತ ಅನುದಾತ್ತವಾಗಿ ನಡೆದುಕೊಳ್ಳುತ್ತಿದ್ದ ವಿದ್ಯಾವಂತ ವರ್ಗ; ಅದು ವೇದಗಳ ಸಾರಾಸಗಟಾದ ಖಂಡನೆ ಅಲ್ಲ. ವೇದೋತ್ತರ ಯುಗದಲ್ಲಿಯಂತೆ ಲಿಂಗಾಯತರಲ್ಲೂ ಜಾತಿ ಭೇದ, ಲಿಂಗ ಭೇದ ಕಾಣಿಸಿ ಇಂದಿಗೂ ಆ ಅನಿಶ್ಟ ಪದ್ಧತಿ ಮುಂದುವರೆದಿದೆ. ಹಿಂದೂ ಧರ್ಮದ ವಾಸ್ತವ ಚರಿತ್ರೆ, ಅಂತೆಯೇ ವೀರಶೈವದ ಮುಂದಿನ ಬೆಳವಣಿಗೆಯ ಅರಿವಿಲ್ಲದವರು ಮಾತ್ರ ವೀರಶೈವ ಅಥವಾ ಲಿಂಗಾಯತವು ಹಿಂದೂ ಧರ್ಮದಿಂದ ಭಿನ್ನ ಎನ್ನುತ್ತಿದ್ದಾರೆ. ಕ್ರಿಶ್ಚಿಯನ್ ಧರ್ಮದಲ್ಲಿ ಪರಂಪರೆ ವಿರುದ್ಧವಾಗಿ ಸಿಡಿದು ನಿಂತ ಪ್ರಾಟೆಸ್ಟೆಂಟ್ ಉಪಧರ್ಮದ ರೀತಿ ಹಿಂದೂ ಧರ್ಮದ ಒಳಗಿನ ವೀರಶೈವ ಧರ್ಮ &#x2014;ಅದೊಂದು ಹಿಂದೂ ಧರ್ಮ ಒಳಗೆ ನಡೆದ ‘protest’.</p>
			<p>....ಈಗ ಕೆಲವರು ತಾವು ‘ವೀರಶೈವ’ರಲ್ಲ, ‘ಲಿಂಗಾಯತ’ರು ಎಂದು ಹೇಳಿಕೊಂಡು ಲಿಂಗಾಯತ ಧರ್ಮವು ಬಸವ ಸ್ಥಾಪಿತವೆಂದೂ ಹಿಂದೂ ಧರ್ಮಕ್ಕೂ ಅದಕ್ಕೂ ಸಂಬಂಧವಿಲ್ಲವೆಂದು ಹೇಳಿಕೊಳ್ಳುತ್ತಿರುವುದು ಅಪ್ಪಟ ಅಸತ್ಯ ಮತ್ತು ಅಷ್ಟೇ ಅಪಾಯಕಾರಿ. (ವೀರಶೈವ, ಲಿಂಗಾಯತ ಇವು ಮುಸ್ಲಿಂ&#x2014;ಮಹಮದೀಯ ಎಂಬ ಎರಡು ಪದಗಳಂತೆ ಒಂದನ್ನೇ ಸೂಚಿಸುತ್ತವೆ.).</p>
			<h3>ಗದಗ, ಚಿತ್ರದುರ್ಗ ಮಠಗಳು ‘ವೀರಶೈವ’ ಮಠಗಳು</h3>
			<p>ಸಿದ್ಧಲಿಂಗರ ವಚನಗಳಲ್ಲಿ ‘ಲಿಂಗಾಯತ’ ಮಾತು ಎಲ್ಲೂ ಬಂದಿಲ್ಲ. ಅವರು ತಮ್ಮನ್ನು ವೀರಶೈವರೆಂದು ವೀರಶೈವ ಪಂಥದವರೆಂದು ವೀರಶೈವದ ಸಾಧನೆಯ ಮಾರ್ಗ ಶ್ರೇಷ್ಠವೆಂದು ಹೆಮ್ಮೆಪಟ್ಟುಕೊಂಡಿದ್ದಾರೆ. ಲಿಂಗಧಾರಿಗಳಿಗೆ, ಅವರ ಪ್ರಕಾರ, ‘ವೀರಶೈವಾಗಮವೇ ಪ್ರಮಾಣ’.</p>
			<p>...ಎಡೆಯೂರು ತೋಂಟದ ಸಿದ್ಧಲಿಂಗರು, ಚಿತ್ರದುರ್ಗದ ಮುರಿಗೆ ಶಾಂತವೀರ ಸ್ವಾಮಿಗಳು ತಮ್ಮನ್ನ್ನು ವೀರಶೈವರೆಂದೇ ಗುರುತಿಸಿಕೊಂಡಿರುವಾಗ ಅವರಿಂದ ಆರಂಭಗೊಂಡ ಮಠಗಳ ಪೀಠಾರಾಧ್ಯರು ಅದನ್ನು ಒಪ್ಪಿಕೊಳ್ಳಲೇಬೇಕು. ತಮ್ಮ ಮಠಗಳು ವೀರಶೈವ ಮಠಗಳಲ್ಲವೆಂದು ಹೇಳಿಕೊಳ್ಳುವ ಸ್ವಾತಂತ್ರ್ಯ ಅವರಿಗಿಲ್ಲ. ಆ ಮಠಗಳಿಂದ ಹೊರ ಬಂದು, ಬಸವಣ್ಣನವರನ್ನೂ ತಿರಸ್ಕರಿಸಿದರೆ ಮಾತ್ರ ತಾವು ವೀರಶೈವರಲ್ಲವೆಂದು ಹೇಳಿಕೊಳ್ಳುವ ಸ್ವಾತಂತ್ರ್ಯ ವನ್ನು ಪಡೆಯುತ್ತಾರೆ. ಮಾತೆ ಮಹಾದೇವಿಯವರು ಅಂತಹ ಯಾವುದೇ ಪರಂಪರೆಯ ಪೀಠಕ್ಕೆ ಸೇರಿದವರಲ್ಲವಾದರೂ, ಬಸವಣ್ಣ ಲಿಂಗಧಾರಣೆ ಷಟ್ಸ್ಥಲ ಇವುಗಳನ್ನು ಸ್ವೀಕರಿಸಿರುವುದರಿಂದ ಅವರಿಗೂ ತಾವು ವೀರಶೈವ ಪಂಥಕ್ಕೆ ಸೇರಿದವರಲ್ಲವೆಂದು ಹೇಳಿಕೊಳ್ಳುವ ಹಕ್ಕಿಲ್ಲ.</p>
			<p>ಆಗಲೇ ಸೂಚಿಸಿರುವಂತೆ ಬಸವಣ್ಣನವರು ತಾವೇ ವೀರಶೈವರೆಂದು ಕರೆದುಕೊಂದಿರುವುದಲ್ಲದೆ ವೀರಶೈವದ ಉಲ್ಲೇಖ ಬರುವ ಶ್ಲೋಕವನ್ನು ತಮ್ಮ ವಚನದ ಮಧ್ಯೆ ಉದಾಹರಿಸಿದ್ದಾರೆ.</p>
			<h3>‘ಲಿಂಗಾಯತ ಧರ್ಮ’ದ ಮಠಾಧೀಶರು ‘ಪಂಚಾಚಾರ್ಯ ಸ್ವಾಮಿಗಳು’</h3>
			<p>ಇಪ್ಪತ್ತನೇ ಶತಮಾನದ ಉತ್ತರಾರ್ಧದವರೆಗೆ ಎಲ್ಲ ವಿದ್ವಾಂಸರು ವೀರಶೈವ, ಲಿಂಗಾಯತ ಪದಗಳನ್ನು ಒಂದು ಅರ್ಥದಲ್ಲಿ ಬಳಸುತ್ತಿದ್ದರು: ಅವೆರಡೂ ಒಂದು ಪಂಥ ಅಥವಾ ವರ್ಗವನ್ನು ಸೂಚಿಸಿತ್ತಿದ್ದವು; ಮತ್ತು ಅದೇ ಸರಿಯಾದದ್ದು. ಆದರೆ ಕೆಲವು ವಿಕೃತ ಮನಸ್ಸಿನ ಸಂಶೋಧಕರು ಈಚೆಗೆ ವೀರಶೈವರೇ ಬೇರೆ, ಲಿಂಗಾಯತರೇ ಬೇರೆ ಎಂಬ ಕಲ್ಪಿತ ವಾದವನ್ನು ಹೂಡಿ ಸಾಕಷ್ಟು ಪ್ರಚಾರ ಗಿಟ್ಟಿಸಿಕೊಂಡಿದ್ದಾರೆ. ಅವರ ಪ್ರಕಾರ ರೇಣುಕರ ಅನುಯಾಯಿಗಳು, ಪಂಚಾಚಾರ್ಯ ಪೀಠಗಳ ಭಕ್ತರು ವೀರಶೈವರು; ಅವರು ಮಡಿವಂತರು, ಜಾತಿವಾದಿಗಳು. ಬಸವಣ್ಣನವರ ಅನುಯಾಯಿಗಳು, ವಿರಕ್ತ ಪೀಠಗಳ ಅನುಯಾಯಿಗಳು ಮಾತ್ರ ಲಿಂಗಾಯತರು &#x2014; ಅವರು ಸಮಾನತೆಯ ಪ್ರತಿಪಾದಕರು, ಪ್ರಗತಿಪರರು ಇತ್ಯಾದಿ. ಆ ವಾದದ ನೆಪದಲ್ಲಿ ‘ವೀರಶೈವ’ರ ಬಗ್ಗೆ ಅವಹೇಳನದ ಮಾತು ಆಡಿದ್ದಾರೆ. .... ನಾನು ಈಗಾಗಲೇ ಹಲವು ಲೇಖನಗಳಲ್ಲಿ ವೀರಶೈವ, ಲಿಂಗಾಯತ ಎಂಬವು ವೃಕ್ಷ, ಮರಗಳಂತೆ ಭಿನ್ನ ಪದಗಳೇ ಹೊರತು ಅವು ಭಿನ್ನ ಭಿನ್ನ ಪಂಥ, ವರ್ಗಸೂಚಕಗಳಲ್ಲವೆಂಬುದನ್ನು ಪ್ರತಿಪಾದಿಸಿದ್ದೇನೆ.</p>
			<h3>ವೀರಶೈವ &#x2014; ಲಿಂಗಾಯತ: ಒಡಕು ಬೇಡ</h3>
			<p>...ಆಧುನಿಕ ವಿದ್ವಾಂಸರು: ಕಳೆದ ಶತಮಾನದ ಶರಣ ಸಾಹಿತ್ಯ ವಿದ್ವಾಂಸರಾದ ಫ.ಗು.ಹಳಕಟ್ಟಿ, ಶಿ.ಶಿ.ಬಸವನಾಳ, ಎಸ್.ಸಿ.ನಂದಿಮಠ, ಬಿ.ಶಿವಮೂರ್ತಿಶಾಸ್ತ್ರಿ, ಉತ್ತಂಗಿ ಚನ್ನಪ್ಪ, ಹಾಲಭಾವಿ, ಬುದ್ಧಯ್ಯ ಪುರಾಣಿಕ, ರಂಗನಾಥ ದಿವಾಕರ್, ಎಂ.ಅರ್.ಶ್ರೀನಿವಾಸಮೂರ್ತಿ, ಆರ್.ನರಸಿಂಹಾಚಾರ್, ಪಿ.ಅರ್. ಕರಿಬಸವಶಾಸ್ತ್ರೀ, ಡಿ.ಎಲ್.ನರಸಿಂಹಾಚಾರ್, ತೀ.ನಂ.ಶ್ರೀಕಂಠಯ್ಯ, ಎಚ್.ದೇವೀರಪ್ಪ, ಅರಟಾಳ ರುದ್ರಗೌಡ, ಜೀರಗಕಟ್ಟೆ ಬಸವಲಿಂಗಪ್ಪ, ಎಂ.ಜಿ. ನಂಜಂಡಾರಾಧ್ಯ ಮೊದಲಾದವರೆಲ್ಲ ಬಳಸಿರುವ ಪದವೆಂದರೆ ‘ವೀರಶೈವ’ವೇ. ‘ಲಿಂಗವಂತ’, ‘ಲಿಂಗಾಯತ’ಗಳನ್ನೂ ‘ವೀರಶೈವ’ಕ್ಕೆ ಪರ್ಯಾಯವಾಗಿ ವಿರಳವಾಗಿ ಬಳಸಿದ್ದಾರೆ. 1900ರ ಆಚೆ ಈಚಿನ ಕಾಲದ ಬರಹಗಳಲ್ಲಿ ಇಪ್ಪತ್ತಕ್ಕೆ ಮೇಲ್ಪಟ್ಟು ವೀರಶೈವ ಪದದ ಬಳಕೆಯಾಗಿದ್ದರೆ ಎರಡು ಕಡೆ ಮಾತ್ರ ‘ಲಿಂಗಾಯತ’ ಬಳಕೆಯಾಗಿದೆ ಎಂದು ಶ್ರೀನಿವಾಸ ಹಾವನೂರ ತಿಳಿಸಿದ್ದಾರೆ. ವಚನಸಾಹಿತ್ಯ ಪಿತಾಮಹರೆಂದೇ ಪ್ರಸಿದ್ಧವಾಗಿರುವ ಹಳಕಟ್ಟಿಯವರ ‘ಶಿವಾನುಭವ ಶಬ್ದಕೋಶ’ದಲ್ಲಿ ‘ವೀರಶೈವ ಮತ’ ಪದವನ್ನು ಒಂದು ಪಂಥ ಎಂಬರ್ಥದಲ್ಲಿ ದಾಖಲಿಸಿ, ’ಲಿಂಗಾಯತ’ ಪದಕ್ಕೆ ಎರಡು ಅರ್ಥಗಳನ್ನು ನೀಡಿದ್ದಾರೆ. 1) ಅಂಗದಲ್ಲಿ ಲಿಂಗವು ಸ್ಥಾಪಿತವಾದಲ್ಲಿ ಲಿಂಗಾಯತವು (&#x2014;ವು ಪ್ರತ್ಯಯ ಗಮನಿಸಿ); 2) ಲಿಂಗದ ಮರ್ಮವನ್ನು ಸ್ಥೂಲ ಕ್ರಿಯೆಗಳಲ್ಲಿ ಅರಿತವನು. ಮೊದಲನೆಯವದು, ಲಿಂಗದೀಕ್ಷೆ ಎಂಬ ಕ್ರಿಯೆ; ಎರಡನೆಯದು, ಆ ದೀಕ್ಷೆ ಪಡೆದುಕೊಂಡ ವ್ಯಕ್ತಿ. ....</p>
			<figure class="float-md-left maxw-300"><img class="img-fluid" src="<?=PUBLIC_URL?>images/201801/0029a.jpg" /></figure>
			<p>ಪೂಜ್ಯರು: ಸಿದ್ಧಗಂಗೆಯ ಶ್ರೀ ಶಿವಕುಮಾರ ಸ್ವಾಮೀಜಿ, ಮೈಸೂರಿನ ಸುತ್ತೂರು ಶ್ರೀ ಶಿವರಾತ್ರಿ ದೇಶಿಕೇಂದ್ರ ಸ್ವಾಮೀಜಿ, ಸಿರಿಗೆರೆಯ ಡಾ. ಶಿವಮೂರ್ತಿ ಶಿವಾಚಾರ್ಯ ಸ್ವಾಮೀಜಿ, ಹುಬ್ಬಳ್ಳಿಯ ಮೂರು ಸಾವಿರ ಮಠದ ಸ್ವಾಮಿಗಳು, ಧಾರವಾಡದ ನವಕಲ್ಯಾಣ ಮಠದ ಕುಮಾರಸ್ವಾಮಿಗಳು ಇವರೇ ಮೊದಲಾದ ಪೂಜ್ಯರು ಬಳಸಿದ್ದು, ಬಳಸುತ್ತಿರುವುದು ‘ವೀರಶೈವ’ ಪದವನ್ನೇ. ಸಿದ್ಧಗಂಗೆಯ ಪೂಜ್ಯರ ಮಾತುಗಳು ಇವು &#x2014; ‘ವೀರಶೈವ ಧರ್ಮವು ಹಿಂದೂ ಧರ್ಮದ, ಅರ್ಥಾತ್ ಶೈವ ಧರ್ಮದ ಒಂದು ಶಾಖೆ, ದ್ವೈತ, ಅದ್ವೈತ, ವಿಶಿಷ್ಟಾದೈತ ಪಂಥಗಳಿದ್ದಂತೆ’........ 1680ರ ಚಿತ್ರದುರ್ಗ ಮಠ ಸ್ಥಾಪಕರಾದ ವಿರಕ್ತ ಮುರಿಗೆ ಶಾಂತವೀರಸ್ವಾಮಿಗಳು ಒಬ್ಬ ‘ವೀರಶೈವ ಷಟ್‍ಸ್ಥಲ ಬ್ರಹ್ಮ’ರಾಗಿದ್ದರೆಂದು ದಾಖಲಾಗಿದೆ. ಅವರೇ ತಮ್ಮ ಕೃತಿಯೊಂದರಲ್ಲಿ ಹೇಳಿಕೊಂಡಿರುವಂತೆ, ವೀರಶೈವವು ‘ಸಮಸ್ತ ವೇದ ವೇದಾಂತ ಆಗಮೋಪನಿಷತ್ ಪುರಾಣೋಕ್ತ’ವಾದುದು. ಅವರು ರೇಣುಕರ ಬಗ್ಗೆ ಗೌರವ ಭಾವನೆ ವ್ಯಕ್ತಪಡಿಸಿದ್ದಾರೆ. ಗದಗಿನ ಮಠದ ಮೂಲ ಪುರುಷರಾದ ತೋಂಟದ ಸಿದ್ಧಲಿಂಗಯತಿಗಳು (1550) ವಚನವೊಂದರಲ್ಲಿ ಹೇಳಿರುವ ಮಾತು ಬಹು ಅರ್ಥಗರ್ಭಿತ &#x2014; ‘ಎಲೆ ಶಿವನೇ, ನೀ ಸಾಕ್ಷಿಯಾಗಿ ಅಂಗಲಿಂಗ ಸಂಬಂಧಿಗಳಿಗೆ ಪರಮ ವೀರಶೈವಾಗಮವೇ ಪ್ರಮಾಣು, ಪುರಾತನ ಮಹಾವಾಕ್ಯವೇ ಪ್ರಮಾಣು’. ನಿಸ್ಸಂಶಯವಾಗಿ ಚಿತ್ರದುರ್ಗ, ಗದಗಿನ ಮಠಗಳು ವೀರಶೈವ ಮಠಗಳು. ಅರ್ಥಾತ್ ಲಿಂಗಾಯತ ಮಠಗಳು.</p>
			<p>ಆಧುನಿಕ ಪೂರ್ವ ಕಾಲದಲ್ಲಿ: .... 15&#x2014;17ನೇ ಶತಮಾನಗಳ ಕಲ್ಲುಮಠದ ಪ್ರಭುದೇವ, ಲಕ್ಕಣ್ಣ ದಂಡೇಶ, ಗುಬ್ಬಿ ಮಲ್ಲಣ್ಣ, ನಂಜುಂಡದೇವ, ಶಾಂತಲಿಂಗದೇವ, ವಿರೂಪಾಕ್ಷ ಪಂಡಿತೈತ್ಯಾದಿ ಎಲ್ಲ ಕವಿಗಳು, ವಿದ್ವಾಂಸರು, ನಾಲ್ಕೂ ಶೂನ್ಯ ಸಂಪಾದನೆಕಾರರು ಉದ್ದಕ್ಕೂ ವೀರಶೈವವನ್ನೇ ಬಳಸಿದ್ದಾರೆ. ಎಲ್ಲಿಯೂ ಲಿಂಗಾಯತ ಪದವನ್ನು ಒಂದು ಮತಾ, ತತ್ವಶಾಸ್ತ್ರ ಎಂಬರ್ಥದಲ್ಲಿ ಬಳಸಿಲ್ಲ. 1550ರ ನಿಜಗುಣ ಶಿವಯೋಗಿಗಳು ತಮ್ಮ ವಿವೇಕಚಿಂತಾಮಣಿಯಲ್ಲಿ (ಇದೊಂದು ಅದ್ಭುತ ವಿಶ್ವಕೋಶ) ವೀರಶೈವ ಧರ್ಮದ ಲಕ್ಷಣವನ್ನು ವಿವರವಾಗಿ ವಿಶ್ಲೇಷಿಸಿ, ‘ಲಿಂಗಾಯತ’ ಎಂದರೆ ಗುರುವಿನಿಂದ ಶಿಷ್ಯನು ಲಿಂಗವನ್ನು ಸ್ವೀಕರಿಸುವ ವಿಧಿ ಎಂದೇ ಹೇಳಿದ್ದಾರೆ...</p>
		</div>
		<?php require_once(PHY_FLAT_URL . 'article-lists/others.php'); ?>
	</div>
</div>

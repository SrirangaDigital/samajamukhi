<div class="container-fluid">
	<div class="row align-items-top justify-content-center kannada">
		<div class="col-md-8 article">
			<p class="date english">2<sup>nd</sup> ಆಗಸ್ಟ್  ೨೦೧೮</p>
			<h1 class="title">ಕನ್ನಡಕ್ಕೊಂದು ವಿಜ್ಞಾನದ ಓದು</h1>
			<h2 class="author">ಡಾ.ಟಿ.ಎಸ್.ಚನ್ನೇಶ್</h2>
			<p class="description">ವಿಜ್ಞಾನದ್ದೇ ಆದ ಓದು ಎನ್ನುವುದು ಇದೆಯೇ? ಅದು ಇತರೆ ಓದಿಗಿಂತ ಭಿನ್ನವೇ? ಸಾಮಾನ್ಯ ಓದಿಗೂ ವಿಜ್ಞಾನದ ಓದಿಗೂ ನಡುವಣ ಸಂಬಂಧಗಳೇನು?</p>
			<figure class="float-md-right maxw-300"><img class="img-fluid" src="<?=PUBLIC_URL?>images/201808/0039a.jpg" /></figure>
			<p>ಕಷಿಯನ್ನು ಹವ್ಯಾಸವಾಗಿ ಪ್ರೀತಿಯಿಂದ ಕೈಗೊಂಡ ತರ್ಕಶಾಸ್ತ್ರದ ಉಪನ್ಯಾಸಕರುೃತಮ್ಮ ಅನುಭವವನ್ನು ದಾಖಲು ಮಾಡಿ ಪುಸ್ತಕವಾಗಿ ಪ್ರಕಟಿಸಲು ಮುಂದಾದರು. ಅದರ ಪ್ರಕಾಶಕರು ಕೃಷಿವಿಜ್ಞಾನಿಯಾದ ನನಗೆ ಓದಿ ವೈಜ್ಞಾನಿಕ ಸಂಗತಿಗಳ ಒರೆಹಚ್ಚಲು ಕೊಟ್ಟಿದ್ದರು. ತೆಂಗನ್ನು ಬೆಳೆಯುತ್ತಿದ್ದ ತರ್ಕಶಾಸ್ತ್ರದ ಮೇಷ್ಟ್ರು, ತೆಂಗಿನ ಗರಿಗಳು ಆಗಸಕ್ಕೆ ತೆರೆದುಕೊಂಡಿರುವುದೇ ನೀರನ್ನು ಹೀರುವ ಅನುಕೂಲಕ್ಕಾಗಿ ಎಂದು ತರ್ಕಿಸಿ ಬರೆದು ದಾಖಲಿಸಿ ಗಿಡಗಳಿಗೆ ನೀರುಣಿಸುವುದೇನೂ ಬೇಡ ಅಥವಾ ಸ್ವಲ್ಪವೇ ಉಣಿಸಿದರೂ ಸಾಕು ಎಂಬಂತೆ ವಾದಿಸಿದ್ದರು. ಅವರಿಗೆ ವೈಜ್ಞಾನಿಕ ಸತ್ಯವನ್ನು ಒಪ್ಪಿಸಲು ನಮಗೆ ಸಾಕುಸಾಕಾಗಿತ್ತು. ತಮಗೆ ಅನಿಸಿದ್ದನ್ನು ತಮ್ಮ ತರ್ಕಶಾಸ್ತ್ರದ ಓದಿನ ಅಧಿಕಾರವನ್ನು ಬಳಸಿ ಆಗಸದಿಂದ ನೀರು ಹೀರುವ ಬಗೆಗೆ ಬರೆದು ದಾಖಲಿಸಲು ಅವರು ಯತ್ನಿಸಿದ್ದರು. </p>
			<p>ಹೀಗೆ ತಮ್ಮ ಅನಿಸಿಕೆಯನ್ನು ಬಹುದೊಡ್ಡ ಜ್ಞಾನವನ್ನಾಗಿಸುವ ಪರಂಪರೆಯು ಸಾಹಿತ್ಯಿಕ ಹಿನ್ನೆಲೆಯಿಂದ ಬಂದದ್ದು. ‘ನನಗೇನು ಅನ್ನಿಸುತ್ತೆ’ ಅಂದರೆ, ಅಥವಾ ‘ಈ ಬಗ್ಗೆ ನನ್ನ ತಕರಾರು ಇದೆ’ ಎನ್ನುವಂತಹ ಮಾತುಗಳನ್ನು ಸಾಹಿತ್ಯಿಕ ಚರ್ಚೆಗಳಲ್ಲಿ ಕೇಳಿಯೇ ಇರುತ್ತೀರಿ. ಈ ಬಗೆಯ ಅನಿಸಿಕೆಗಳ ಆಧಾರಿತ ಸಂಗತಿಗಳನ್ನು ಒಳಗೊಂಡ ವಿಜ್ಞಾನ ಬರಹಗಳನ್ನು ಪತ್ರಿಕೆಗಳೂ ಪ್ರಕಟಿಸಿ ಓದುಗರನ್ನು ಕಂಗೆಡಿಸಿದ್ದಿದೆ. ಜತೆಗೆ ಕೆಲವರು ತಮ್ಮ ಆಳದ ಅರಿವಿನ ಕೊರತೆಯಿಂದ, ವಿಜ್ಞಾನದ ಆರಂಭಿಕ ವರ್ಷಗಳ ಅನುಶೋಧಗಳನ್ನು ಅರಿಯದೆ ಇನ್ನೂ ಸಂಶೋಧಿಸಬೇಕಿದೆ ಎಂಬ ತೀರ್ಮಾನಗಳನ್ನು ಕೊಡುತ್ತಾರೆ. ಇಂತಹ ಬರಹಗಳು ಕನ್ನಡದ ಓದುಗರನ್ನು ಇನ್ನೂ 1718ನೇ ಶತಮಾನದಲ್ಲೇ ಉಳಿಸುತ್ತಿವೆ. ಹೀಗೆ ಅನಿಸಿಕೆಗಳ ಆಧಾರಿತವಾದ ಇಂತಹ ಲೇಖನಗಳ ಹಲವಾರು ಉದಾಹರಣೆಗಳಿವೆ. </p>
			<p>ಇದಲ್ಲದೆ ಮತ್ತೊಂದು ಬಗೆಯ ಉತ್ಪ್ರೇಕ್ಷೆಯ ಸಂಗತಿಯು ಫೇಸ್‍ಬುಕ್‍ನಲ್ಲಿ ಹರಿದಾಡಿತ್ತು. ಅದೇನೆಂದರೆ ಸಸ್ಯಗಳಿಗೆ ನೀರು ಉಣಿಸುವುದೇನೂ ಬೇಡ, ಅವುಗಳಿಗೆ ಬೇಕಾಗಿರುವುದು ಕೇವಲ ಮಣ್ಣಿನ ತೇವಾಂಶ ಮಾತ್ರ ಎನ್ನುವ ಮಾಹಿತಿ! ನೀರು ಬೇಡ, ತೇವಾಂಶ ಸಾಕು ಎನ್ನುವುದರ ಮೂಲಕ ನೀರು-ತೇವಾಂಶದ ಸಂಬಂಧವನ್ನು ಅದು ನಿರಾಕರಿಸಿತ್ತು. ಇದು ಕೃಷಿಯ ಹಿತಚಿಂತಕ ಸ್ವಯಂ ಸೇವಕರಲ್ಲಿ ಬಹುದೊಡ್ಡ ಸಂಶೋಧನೆಯೆಂದೆನಿಸಿ, ಈವರೆಗೂ ಕೃಷಿವಿಜ್ಞಾನದಲ್ಲಿ ಚರ್ಚಿಸಿದ್ದನ್ನು ಒಂದು ಮೋಸವೆಂಬಂತೆ ಅನುಮಾನ ತಂದಿತ್ತು. ರೈತರು ನಿಜಕ್ಕೂ ಕಂಗಾಲಾಗುವ ಸಂಗತಿ. ಇಂತಹ ಸುದ್ದಿಗಳಿಗೆ ಮಾಧ್ಯಮವು ಸುಲಭದ ದಾರಿ ಮಾಡಿಕೊಟ್ಟಿದೆ. ವಿಜ್ಞಾನದ ಅರಿವು ಆಳವಾದ ಓದು ಮತ್ತು ಜ್ಞಾನದ ಸಮೀಕರಣವನ್ನು ಬಯಸುತ್ತದೆ. ಅಂದರೆ ಅದನ್ನು ಕೇವಲ ನಮ್ಮ ಮಿತಿಯೊಳಗಿನ ಓದು ಮತ್ತು ತಾರ್ಕಿಕ ನಿರ್ಧಾರಗಳಿಂದ ಕಟ್ಟಿಕೊಡಲು ಸಾಧ್ಯವಿಲ್ಲ. </p>
			<p>ಇಂತಹ ಪರಿಸ್ಥಿತಿಯಲ್ಲಿ ಪ್ರಸ್ತುತ ಪ್ರಚಲಿತವಾಗಿರುವ ವಿಜ್ಞಾನವನ್ನು ಈ ಮುಂದಿನಂತೆ ಮೂರು ಬಗೆಯಲ್ಲಿ ವಿಭಜಿಸಬಹುದು:</p>
			<p>ಮೊದಲನೆಯದಾಗಿ ಕಾರ್ಪೋರೇಟ್ ವಿಜ್ಞಾನ! ಇದು ಕಾರ್ಪೋರೇಟ್ ಜಗತ್ತು ತನ್ನ ಲಾಭದ ಹುನ್ನಾರದಲ್ಲಿ ಪ್ರತಿಫಲಿಸುವ ವಿಜ್ಞಾನ. ಇದರಲ್ಲಿ ‘ವಿಜ್ಞಾನದ ಉತ್ಪನ್ನಗಳು’ ಎಂದೇ ಹೇಳುತ್ತ ಕಂಪನಿಗಳ ಲಾಭವನ್ನಷ್ಟೇ ಮುಖ್ಯವಾಗಿಟ್ಟುಕೊಂಡು ಎಲ್ಲವೂ ಸಾಧ್ಯವೆಂಬಂತೆ ವಿವರಿಸಲಾಗುವುದು. ವಿಜ್ಞಾನವನ್ನು ನಿಸರ್ಗದಿಂದ ಬೇರೆ ಮಾಡಿ ಕೇವಲ ಲಾಭದ ಹಿತದೆಡೆಗೆ ಕೊಂಡೊಯ್ದು, ಹೆಚ್ಚೂ ಕಡಿಮೆ ಏನು ತಿಂದಾದರೂ ಬದುಕಲು ಸಾಧ್ಯ ಎಂಬಂತಹ ಅರಿವನ್ನು ಕೊಡುವುದು. ತುಂಬಾ ಸರಳವಾದ ಉದಾಹರಣೆಯೆಂದರೆ ಸಸ್ಯಜನ್ಯ ಎಣ್ಣೆಯನ್ನು ಕೊಲೆಸ್ಟರಾಲ್‍ರಹಿತ ಎಂಬ ಲೇಬಲ್ ಹಚ್ಚಿ ಮಾರುವುದನ್ನು ಕಂಡಿರುತ್ತೀರಿ. ವಾಸ್ತವವಾಗಿ ಸಸ್ಯಜನ್ಯ ಎಣ್ಣೆಯಲ್ಲಿ ಕೊಲೆಸ್ಟರಾಲ್ ಇರುವುದೇ ಇಲ್ಲ! ಇದೆನೋ ಹೊಸ ಉತ್ಪನ್ನ ಎಂಬಂತೆ ಬಿಂಬಿಸಿ ಮಾರುವ ಕಾರ್ಪೋರೇಟ್ ಜ್ಞಾನದ ಮಾದರಿ ಇದು. </p>
			<p>ಎರಡನೆಯದು ಎನ್.ಜಿ.ಓ. ವಿಜ್ಞಾನ! ಎನ್.ಜಿ.ಓ. ಪರಂಪರೆಯಲ್ಲೊಂದು ವಿಜ್ಞಾನದ ಮೀಮಾಂಸೆಯಿದೆ. ಅದರಲ್ಲಿ ವಿವರಣೆಯೆಂಬುದು ಅನುಮಾನಗಳ ವೈಭವೀಕರಣ! ಇಲ್ಲಿ ಅನೇಕ ಬಗೆಯಲ್ಲಿ ವಿಜ್ಞಾನವನ್ನು ಕೇಡುಗ -‘ವಿಲನ್’ಎಂಬಂತೆ ಕಾಣಲಾಗುತ್ತದೆ. ಇವರು ತಮ್ಮ ನಿಸರ್ಗಸ್ನೇಹಿ ಆಲೋಚನೆಗಳ ಹಿನ್ನೆಲೆಯಲ್ಲಿ ಕೇವಲ ಅನಿಸಿಕೆಗಳಿಂದ, ತಾವು ಕಂಡದ್ದೇ ಸತ್ಯ ಎಂಬ ತಿಳಿವಿನಿಂದ ಅನುಮಾನಗಳನ್ನು ಹುಟ್ಟುಹಾಕಿ ವಿವರಿಸುತ್ತಿರುತ್ತಾರೆ. ಇದೊಂದು ಯಾವುದೇ ಆಳದ ತಿಳಿವಳಿಕೆ ಅಥವಾ ಓದು ಇಲ್ಲದೆ ತೀರಾ ಭಾವನಾತ್ಮಕವಾಗಿ ವಿವರಿಸುವ ಮಾದರಿಯಾಗಿದ್ದು ಸಮಾಜವನ್ನು ಕಂಗೆಡಿಸಬಲ್ಲದು. ಹಿಂದೊಮ್ಮೆ ಇಂದೋರ್ ಮಾದರಿ ಕಾಂಪೋಸ್ಟ್ ತಯಾರಿಕಾ ಕೈಪಿಡಿಯನ್ನು ಅನುವಾದಿಸಿದ ರಾಜ್ಯದ ಹೆಸರಾಂತ ಎನ್.ಜಿ.ಓ. ಇಂದೋರ್ (ಊರಿನ ಹೆಸರು) ಅನ್ನು ಇನ್‍ಡೋರ್ (Iಟಿಜoಡಿe ಅನ್ನು Iಟಿಆooಡಿ) ಇರಬೇಕೆಂದು ಓದಿಕೊಂಡು ‘ಒಳಾಂಗಣ ಕಾಂಪೋಸ್ಟ್’ ಎಂದು ಪ್ರಕಟಿಸಿತ್ತು. ಹೆಸರಾಂತ ಕೃಷಿವಿಜ್ಞಾನಿ ಸರ್ ಆಲ್ಬರ್ಟ್ ಹೊವರ್ಡ್ ಇಂದೋರಿನಲ್ಲಿ ಕಾಂಪೋಸ್ಟ್ ತಯಾರಿಕೆಯ ಮಾದರಿಯನ್ನು ರೂಪಿಸಿದ್ದನ್ನು ಸಂಪೂರ್ಣ ತಿಳಿದುಕೊಳ್ಳುವ ಯಾವ ವ್ಯವಧಾನವೂ ಇಲ್ಲದೆ ಅವಸರದಲ್ಲಿ ಆ ಸಂಸ್ಥೆ ಮಾಡಿದ್ದ ಎಡವಟ್ಟಿದು. ಕನ್ನಡದಲ್ಲಿ ಇಂತಹ ನೂರಾರು ಆಭಾಸಗಳನ್ನು ಕಾಣಬಹುದು. </p>
			<p>ಮೂರನೆಯ ಬಗೆ ನೈಜ ವಿಜ್ಞಾನ! ಇದು ಎಲ್ಲ ಸಂದರ್ಭದಲ್ಲೂ ಸಲ್ಲುವ ಹಾಗೂ ಕೇವಲ ಸತ್ಯವನ್ನು ಬಿಂಬಿಸುವ ವಿಜ್ಞಾನ; ನಿಜಕ್ಕೂ ಜನರಿಗೆ ತಲುಪಬೇಕಾಗಿರುವ ಜ್ಞಾನ. ಇದರಲ್ಲಿ ಯಾವುದೇ ಹುನ್ನಾರಗಳೂ ಇಲ್ಲ, ಎಮೋಷನ್ನುಗಳೂ ಇಲ್ಲ. ಆದರೆ ಇದಕ್ಕೆ ಬೇಕಿರುವುದು ವಿಷಯದ ಆಳಕ್ಕಿಳಿದು ತಿಳಿದುಕೊಳ್ಳುವ ತಾಳ್ಮೆ ಹಾಗೂ ಆಸಕ್ತಿ. ಈ ಮೂರೂ ಬಗೆಯ ವಿಜ್ಞಾನಗಳ ವ್ಯತ್ಯಾಸಗಳನ್ನು ಓದುಗರು ತಿಳಿಯುವ ಜರೂರು ಖಂಡಿತ ಇದೆ. ಕನ್ನಡದ ಮಟ್ಟಿಗಂತೂ ಇದು ತುಂಬಾ ಹೆಚ್ಚಾಗಿದೆ. ಓದು ಮತ್ತು ಬರಹವನ್ನು ಕನ್ನಡದಲ್ಲಿ ನಿರ್ದೇಶಿಸುತ್ತಿರುವ ಮಾನದಂಡಗಳನ್ನೂ ಒಡೆದು ಜ್ಞಾನ ಅಥವಾ ತಿಳಿವಳಿಕೆಗೆ ಇರುವ ವೈಶಾಲ್ಯವನ್ನು ಅಥರ್À ಮಾಡಿಕೊಳ್ಳಬೇಕಿದೆ. ಇದಕ್ಕೆ ನಮ್ಮ ಜ್ಞಾನದ ಹಿಂದೋಡುವ ಮನಸ್ಸನ್ನು ರೂಪಿಸುವ ಮಾರ್ಗಗಳ ಹೊಣೆಗಾರಿಕೆಯಿದೆ.</p>
			<div class="inlay float-md-left maxw-300">
				<p>ನಮ್ಮ ಜ್ಞಾನ ಪರಂಪರೆಯಲ್ಲಿ ವಿಜ್ಞಾನದ ಆಯ್ಕೆ ಮತ್ತು ಅದರ ಅನುರಣನದಲ್ಲಿ ಮಾದರಿಗಳಿಲ್ಲದೆ ಇರುವುದೇ ಕನ್ನಡದ ವಿಜ್ಞಾನದ ಓದಿನ ಪ್ರಮುಖ ತೊಡಕು. ವಿಜ್ಞಾನವು ಕೇವಲ ವ್ಯಾವಹಾರಿಕ, ಲಾಭದ ಹಿನ್ನೆಲೆಯ ಅಥವಾ ಕೆಲಸ ಗಿಟ್ಟಿಸುವ ಆಯ್ಕೆಯಾಗಿದೆ. ಹಾಗಿರುವಾಗ ಇನ್ನು ಅದರ ಅನುರಣನವನ್ನು ಸಾಧಿಸುವುದು ಹೇಗೆ? ಅನುರಣನ ಸಾಧ್ಯವಾಗಲು ಅದರ ಆನಂದವನ್ನು ಅನುಭವಿಸಲು ಬರಬೇಕು. ಆನಂದ ಅನುಭವಕ್ಕೆ ಬರಲು ಅದರ ಭವ್ಯವಾದ ತಿಳಿವಳಿಕೆಯನ್ನು ಹೊಂದಬೇಕು.</p>
			</div>
			<p>ಜ್ಞಾನದ ಬೆನ್ನು ಹತ್ತಲು ಕಲಿಕೆಯೊಂದೇ ಮಾರ್ಗ. ಶಾಲೆ ಕಾಲೇಜು, ವಿಶ್ವವಿದ್ಯಾಲಯಗಳನ್ನು ಸೇರಿ ಪದವಿ ಗಳಿಸುವುದಷ್ಟೇ ಅಲ್ಲ. ವಿದ್ಯಾಸಂಸ್ಥೆಗಳಲ್ಲಿ ಕಲಿಯುವ ಮತ್ತು ಅದನ್ನು ಒಳಿತಿಗಾಗಿ ಬಳಸುವ ಜ್ಞಾನವೂ ಸಂಪಾದನೆಯಾಗಬೇಕು. ಪದವಿಗಳು ಲಾಭದ ಆಸೆಯ ಮನಸ್ಸನ್ನು ಸೃಷ್ಟಿಸುತ್ತವಷ್ಟೆ. ಕಲಿಕೆಯು ಒಂದು ರೀತಿಯಲ್ಲಿ ಅಣಕು, ನೋಡಿ ತಿಳಿಯುವುದು, ಅನುಭವಿಸುತ್ತಾ ಯಶಸ್ಸನ್ನು ಸಾಧಿಸುವುದು. ಇವೆಲ್ಲವೂ ಸಾಧ್ಯವಾಗಲು ಓದು-ಬರಹಗಳು ನೀಡುವ ತಂತ್ರಗಳಿಂದ ಮಾರ್ಗದರ್ಶನ ಮಾಡಬಹುದು. ಜ್ಞಾನ ಸಂಪಾದನೆಗೆ ಒಳಹೊಕ್ಕು ಕಲಿಕೆಯ ಸೌಂದರ್ಯವನ್ನು ಆನಂದಿಸುವ, ಹಾಗೂ ಅದಕ್ಕೆ ಬೇಕಿರುವ ವಿನಯ, ಶ್ರದ್ಧೆ, ಕಲಿಕೆಯ ಸಮೀಕರಣ ಹೀಗೆ ಈ ಎಲ್ಲವನ್ನೂ ಒಪ್ಪಿಕೊಳ್ಳುವ ಮನಸ್ಸನ್ನು ರೂಪಿಸಿಕೊಳ್ಳಬೇಕು. </p>
			<p>ನಮ್ಮ ಜ್ಞಾನ ಪರಂಪರೆಯಲ್ಲಿ ವಿಜ್ಞಾನದ ಆಯ್ಕೆ ಮತ್ತು ಅದರ ಅನುರಣನದಲ್ಲಿ ಮಾದರಿಗಳಿಲ್ಲದೆ ಇರುವುದೇ ಕನ್ನಡದ ವಿಜ್ಞಾನದ ಓದಿನ ಪ್ರಮುಖ ತೊಡಕು. ವಿಜ್ಞಾನವು ಕೇವಲ ವ್ಯಾವಹಾರಿಕ, ಲಾಭದ ಹಿನ್ನೆಲೆಯ ಅಥವಾ ಕೆಲಸ ಗಿಟ್ಟಿಸುವ ಆಯ್ಕೆಯಾಗಿದೆ. ಹಾಗಿರುವಾಗ ಇನ್ನು ಅದರ ಅನುರಣನವನ್ನು ಸಾಧಿಸುವುದು ಹೇಗೆ? ಅನುರಣನ ಸಾಧ್ಯವಾಗಲು ಅದರ ಆನಂದವನ್ನು ಅನುಭವಿಸಲು ಬರಬೇಕು. ಆನಂದ ಅನುಭವಕ್ಕೆ ಬರಲು ಅದರ ಭವ್ಯವಾದ ತಿಳಿವಳಿಕೆಯನ್ನು ಹೊಂದಬೇಕು. ಅದಕ್ಕೆ ಕಷ್ಟಪಡಲು ತಯಾರಿರಬೇಕು. ನಮ್ಮಲ್ಲಿ ಸಾಹಿತ್ಯದ ಮತ್ತು ಸಂಗೀತದ ಅನುರಣನ ವಿಪುಲವಾಗಿ ಬೆಳೆದಿವೆ. ಇಲ್ಲಿ ಮಾರ್ಗಗಳು, ಗ್ರಹಿಕೆಗಳು ಭಿನ್ನ. ಅದೇ ಮಾದರಿಯನ್ನು ವಿಜ್ಞಾನಕ್ಕೂ ಅಳವಡಿಸುವುದರಿಂದ ವಿಜ್ಞಾನದ ಹಾದಿಯಲ್ಲಿ ಇನ್ನೂ ಅಸ್ಪಷ್ಟತೆಯೇ ತುಂಬಿದೆ. ಇದು ಕನ್ನಡದ ಮಾರ್ಗದಲ್ಲಂತೂ ಸ್ಪಷ್ಟ. </p>
			<p>ನಮ್ಮಲ್ಲಿ ಒಂದು ವಿಜ್ಞಾನ ವಿದ್ಯಾಲಯದ ಗ್ರಂಥಾಲಯವನ್ನೂ ಅಲ್ಲಿ ಭೈರಪ್ಪ, ಕುವೆಂಪು, ತೇಜಸ್ವಿ, ಕಟ್ಟೀಮನಿ, ಬೇಂದ್ರೆಯವರ ಪುಸ್ತಕಗಳಿದ್ದಾಗ ಮಾತ್ರ ಹೊಗಳುವ ಅಥವಾ ಗುರುತಿಸುವ ಸಂಪ್ರದಾಯವಿದೆ. Weಚಿಟಣh oಜಿ Iಟಿಜiಚಿ seಡಿies ಅನ್ನಾಗಲಿ, ಫೈನ್‍ಮನ್ ಫಿಸಿಕ್ಸ್ ಪಾಠಗಳನ್ನಾಗಲಿ,ಂಔಂಅ (ಂmeಡಿiಛಿಚಿಟಿ ಂssoಛಿiಚಿಣioಟಿ oಜಿ ಂಟಿಚಿಟಥಿಣiಛಿಚಿಟ ಅhemisಣs) ವರದಿಗಳನ್ನಾಗಲಿ, ಡಾರ್ವಿನ್ನರ ಔಡಿigiಟಿ oಜಿ Sಠಿeಛಿies ಬಗ್ಗೆಯಾಗಲಿ, ರಿಚರ್ಡ್ ಡಾಕಿನ್ಸ್‍ರ Seಟಜಿish ಉeಟಿe ಪುಸ್ತಕಗಳನ್ನು ಹುಡುಕಿ ಮಾತಾಡುವ ಸಂಪ್ರದಾಯವಾಗಲಿ ನಮ್ಮಲ್ಲಿ ಇಲ್ಲ. ಅಥವಾ ರಾಮನ್, ರಾಮಾನುಜನ್, ಸತೀಶ್ ಧವನ್, ಹೋಮಿ ಭಾಭಾ, ನಾರ್ಳೀಕರ್ ಮುಂತಾದವರ ಕೃತಿಗಳನ್ನು ಹುಡುಕುವುದು ಅಥವಾ ಗುರುತಿಸಿ ಮಾತನಾಡುವುದು ವಿಜ್ಞಾನದ ವಿದ್ಯಾರ್ಥಿಗಳಿಗೂ ತಿಳಿಯದ ಸಂಗತಿ. ಅವರ ಕೃತಿಗಳೆಂದೂ ಗ್ರಂಥಾಲಯಗಳನ್ನು ವಿವರಿಸುವ ಮಾನದಂಡಗಳಾಗಿಯೇ ಇಲ್ಲ. ಮಾನದಂಡಕ್ಕೆ ಕೇವಲ ಸಾಹಿತ್ಯಕ್ಕೇ ಮೊರೆ ಹೋಗುವುದಂತೂ ವಿಜ್ಞಾನದ ಅನುರಣನಕ್ಕಿರುವ ಸಮಸ್ಯೆಯೇ. </p>
			<p>ವಿಜ್ಞಾನವನ್ನು ನಾವು ಒಂದು ಕಲಾಕೃತಿಯಲ್ಲಿ ಕಾಣುವ ಬಗೆಯನ್ನು ಗಮನಿಸೋಣ. ‘ದ ಬ್ಯೂಟಿಫುಲ್ ಮೈಂಡ್’ ಪ್ರಖ್ಯಾತ ಗಣಿತಜ್ಞ ಜಾನ್ ನ್ಯಾಶ್ ಅವರ ಜೀವನವನ್ನು ಕುರಿತ ಕೃತಿ ಹಾಗೂ ಸಿನಿಮಾ. ಈ ಸಿನಿಮಾ ಬಗ್ಗೆ ಮಾತಾಡುತ್ತಾ ಗಣಿತವನ್ನೇ ಓದಿರುವ ಕನ್ನಡದ ವಿಮರ್ಶಕರೆಂದು ಖ್ಯಾತಿ ಪಡೆದ ಬರಹಗಾರರೊಬ್ಬರು, ‘ಓ ಅದಾ, ಇಂಗ್ಲೀಶ್ ಸಿನಿಮಾ ಗೊತ್ತಲ್ಲ! ಫುಲ್ ಅರ್ಥ ಆಗೋ ಹಾಗೆ ಇರೊಲ್ಲ’ ಎಂದಿದ್ದರು. ಮತ್ತೋರ್ವ ಖ್ಯಾತ ಕನ್ನಡದ ಕವಿಗಳು ಅದೇ ಚಿತ್ರವನ್ನು ಕುರಿತು, ‘ಅದೊಂದು ಸ್ಪ್ಲಿಟ್ ಪರ್ಸನಾಲಿಟಿಯ ಕಥೆ ತಾನೇ’ ಎಂದಿದ್ದರು. </p>
			<p>ಚಲನಚಿತ್ರದೊಳಗಿರುವ ಹಕ್ಕಿಗಳ ಹೆಜ್ಜೆಗಳಲ್ಲೂ ಆಲ್ಗರಿದಮ್ ಹುಡುಕುವ ಗಣಿತದ ಬೆರಗನ್ನು ಹೇಳುವ ಮಾತಿರಲಿ, ಅದನ್ನು ಒಂದು ಜೀವನ ಕೃತಿಯಾಗಿ ಬರೆದ ಸಿಲ್ವಿಯಾ ನಾಸರ್ ಮಾತುಗಳನ್ನಾದರೂ ಹೇಳುವ ಸಾಮಥ್ರ್ಯ ತೋರಿರಲಿಲ್ಲ. ಏಕೆಂದರೆ ಅದೇ ಹೆಸರಿನಲ್ಲಿ ಅವರ ಜೀವನ ಕಥೆಯು ಪುಸ್ತಕ ರೂಪದಲ್ಲಿದ್ದು, ಅದರ ಆಧಾರದಿಂದಲೇ ಸಿನಿಮಾ ಹೊರಬಂತು. ಈ ಎರಡೂ ಸಂದರ್ಭಗಳಲ್ಲೂ ಜಾನ್ ನ್ಯಾಶ್ ಬದುಕಿದ್ದರು. ಬದುಕಿದ್ದಾಗಲೇ ವ್ಯಕ್ತಿಯೋರ್ವರ ಜೀವನವು ಒಂದು ಚಲನಚಿತ್ರವಾಗಿ ಹೊರಬಂದ ದಾಖಲೆಗಳು ಅಪರೂಪ. ಸಾಕಷ್ಟು ಡಾಕ್ಯುಮೆಂಟರಿಗಳಿರಬಹುದು, ಆದರೆ ಒಂದು ಕಮರ್ಶಿಯಲ್ ಚಲನಚಿತ್ರವಾಗಿ ಬಂದಿರುವುದು ಬೆರಳೆಣಿಕೆಯಷ್ಟು! ಅದರ ಮೂಲ ಕೃತಿಕಾರ್ತಿ ಸಿಲ್ವಿಯಾ ನಾಸರ್ ಪುಸ್ತಕದ ಮೊದಲ ಮಾತುಗಳಲ್ಲಿ ಹೀಗೆನ್ನುತ್ತಾರೆ. ‘ತನ್ನ ಬಗ್ಗೆಯೇ ತನಗೇ ಏನೂ ಗೊತ್ತಿಲ್ಲದವರೊಬ್ಬರಿಂದ ಪಡೆದು, ನಾ ಬರೆಯುವುದಾದರೂ ಹೇಗೆ?’ ಅದಿರಲಿ ಯಾರೊಬ್ಬರಿಗೂ ಅವರ ಜೀವನ ಪಯಣದ ಬಹುಭಾಗ ತಿಳಿದೇ ಇರಲಿಲ್ಲ. ಸರಿ ಸುಮಾರು ಹತ್ತು ವರ್ಷ ಕಾಲ ಆಸ್ಪತ್ರೆಯಲ್ಲಿ ಒಳರೋಗಿಯಾಗಿದ್ದರು ಜಾನ್. ಇಂತಹ ವ್ಯಕ್ತಿಯು ಅರ್ಥಶಾಸ್ತ್ರವನ್ನು ಗಣಿತೀಯ ಮಾದರಿಯ ವಿವರಗಳಿಂದ ಅನುಶೋಧಿಸಿ ನೊಬೆಲ್ ಪಾರಿತೋಷಕ ಪಡೆದ ಬಗೆಯನ್ನು ಆಕೆ ಕಥನವಾಗಿ ಕಟ್ಟಿದ್ದಾದರೂ ಹೇಗೆ? ಈ ಬಗೆಯ ಸಾಹಿತ್ಯಿಕ ಸೃಷ್ಟಿಯ ಬಗ್ಗೆಯೂ ಮಾತಾಡದ ನಮ್ಮ ಸಾಹಿತ್ಯ ಸಮುದಾಯ, ಚಲನಚಿತ್ರವನ್ನು ಒಂದೇ ಮಾತಿನ ಚರ್ಚೆಯಲ್ಲಿ ಮುಗಿಸುತ್ತದೆ. ಇಂತಹ ಸಂದರ್ಭಗಳನ್ನೇ ಮುಖವಾಣಿಗಳಾಗಿಸಿ ಮಾಧ್ಯಮಗಳು ಕೂಡ ಬರೆಯುತ್ತವೆ. ಸಮಾಜವು ಅದನ್ನೇ ಬಲುದೊಡ್ಡ ‘ಓದ’ನ್ನಾಗಿಸುತ್ತದೆ. ವಿಜ್ಞಾನವು ಮಾತಿನ ಚರ್ಚೆಯಲ್ಲಿ ಸ್ವರೂಪ ಕಳೆದುಕೊಂಡು ಕಡಲಲ್ಲಿ ಕುರುಡಲೆಯುವ ಹಡಗಿನಂತಾಗುತ್ತದೆ. </p>
			<p>ನಮ್ಮ ಜ್ಞಾನ ಮೀಮಾಂಸೆಯು ತಪ್ಪು ದಾರಿಯ ವಿಕಾಸವನ್ನು ಒಪ್ಪಿಕೊಂಡು ಬೆಳೆಯುತ್ತಿದೆ. ಅದೇ ಕಾರಣಕ್ಕೆ ವಿದ್ಯಾಲಯದ ಒಳಹೋಗುವ ಪ್ರಕ್ರಿಯೆಯೇ ನಮಗೆ ಮುಖ್ಯವಾಗಿ, ಅಲ್ಲಿಂದ ಹೊರಬರುವ ಜಾಣತನ ಬೆಳೆಯುವುದಿಲ್ಲ. ಅಂದರೆ ಎಲ್ಲೆಲ್ಲೂ ಎಂಟ್ರೆನ್ಸ್ ಟೆಸ್ಟ್ ಗೆಲ್ಲುವ ಗುರಿಗಳಿವೆ. ಆದರೆ ಡಿಗ್ರಿ ಮುಗಿಸಿ ಜಾಣರಾಗಿ ಹೊರಬರುವ ದಾರಿಗಳ ಸ್ಪಷ್ಟತೆಯಿಲ್ಲ. ಇದನ್ನು ಒಂದು ಪುಟ್ಟ ರೂಪಕವಾಗಿ ನೋಡುವುದಾದರೆ ಅದು ಹೀಗೆ ಇರಬಹುದು. ಒಂದು ಸಕ್ಕರೆ ಚೀಲದೊಳಗೆ ಹೊಕ್ಕ ಇರುವೆಯೊಂದು ಹೊರಬರಲು ಕಷ್ಟಪಡುವುದನ್ನು ಗಮನಿಸುತ್ತೇವಲ್ಲ ಹಾಗೆ. ಹಾಗಾಗಿ ನಮ್ಮಲ್ಲಿ ಸಂಖ್ಯಾದೃಷ್ಟಿಯಿಂದ ಹೆಚ್ಚುಗಾರಿಕೆಯನ್ನು ಗಳಿಸುವ ಸುಲಭ ತಂತ್ರಗಳಿವೆ. ಅದರೆ ಆಳಕ್ಕಿಳಿದು ಅದರೊಳಗಿನ ಅರಿವಿನಿಂದ ಯೋಗ್ಯತೆಯನ್ನು ಗಳಿಸುವ ವಿನ್ಯಾಸಗಳಿಲ್ಲ. ಹಾಗಾಗಿ ನಮ್ಮ ಜ್ಞಾನ ಮೀಮಾಂಸೆಯೇ ಪುನರ್ ಪರಿಶೀಲನೆಗೆ ಒಳಗಾಗಬೇಕಾದ ತುರ್ತು ಇದೆ. ವಿದ್ಯೆಯನ್ನು ಸೃಜಿಸುವ ಸಂಸ್ಥೆಗಳೂ ವ್ಯವಹಾರದ ಕೇಂದ್ರಗಳಾಗಿ, ಶಿಕ್ಷಣವು ವ್ಯವಹಾರವಾಗಿ, ಜ್ಞಾನವು ಅಧಿಕಾರವಾಗಿ ಬೆಳವಣಿಗೆಯನ್ನು ಬಯಸುತ್ತಿರುವ ನಮ್ಮ ಸಮಾಜವನ್ನು ಜ್ಞಾನದ ಹಿನ್ನೆಲೆಯಲ್ಲಿ ಕಟ್ಟುವ ಕಲೆಗಾರಿಕೆಯನ್ನು ಹುಡುಕುವುದಾದರೂ ಹೇಗೆ? ಜ್ಞಾನ ಸಮಾಜದ ನಿರ್ಮಿತಿಯನ್ನು ಮಾತಾಡುವ ರಾಜಕಾರಣವು ಇಂತಹ ವಿದ್ಯಾಲಯಗಳನ್ನು ಪ್ರೋತ್ಸಾಹಿಸುತ್ತಾ ಅದನ್ನು ಹೇಗೆ ಕಟ್ಟುತ್ತದೆ, ಎಂಬುದೇ ಬಲುದೊಡ್ಡ ಪ್ರಶ್ನೆ! </p>
			<p>ಹೀಗಾಗಿ ಮನುಕುಲದ ಅತ್ಯಂತ ಸೃಜನಶೀಲ ಪ್ರಕ್ರಿಯೆಯಾದ ಜ್ಞಾನವನ್ನು ಬೆನ್ನು ಹತ್ತುವ ಅಥವಾ ಜ್ಞಾನ ಶೋಧದ ಪರಂಪರೆಯ ಪರ ವಕಾಲತ್ತು ವಹಿಸಬೇಕಾದ ಪರಿಸ್ಥಿತಿಯು ಎದುರಾಗಿದೆ. ತಿಳಿವಿನ ಹುಡುಕಾಟದಲ್ಲಿ ವಿಜ್ಞಾನದ ವೈಶಾಲ್ಯವು ಊಹೆಗೆ ಮೀರಿದ್ದು. ಅತಂಹದ್ದರಲ್ಲಿ ಜ್ಞಾನವು ಅಧಿಕಾರವಾಗದೆ, ಸಾಮಾಜೀಕರಣಗೊಂಡು ಮಾನವ ಪರಂಪರೆಯನ್ನು ಸಮಸ್ಥಿತಿಯ ನಿರ್ಮಿತಿಯಲ್ಲಿ ನಡೆಸಲು ನಾವು ಅದನ್ನು ಪುನರ್ ವಿಮರ್ಶಿಸಬೇಕಾದ ಪರಿಸ್ಥಿತಿಯಲ್ಲಿದ್ದೇವೆ. ಇದು ಇನ್ನೂ ಒಂದು ಹೆಜ್ಜೆ ಮುಂದಕ್ಕೆ ಹೋದಲ್ಲಿ, ವಿಜ್ಞಾನದ ರಾಯಭಾರತ್ವವನ್ನು ವಹಿಸಬೇಕಾದ ಪರಿಸ್ಥಿತಿಗಳು ಹೆಚ್ಚುತ್ತಿವೆ ಎನ್ನಬೇಕಾಗಿದೆ. ಏಕೆಂದರೆ ವಿಜ್ಞಾನವನ್ನು ಸಮಾಜದ ಭಾಗವಾಗಿಸದೆ ಕೇವಲ ಅಧಿಕಾರ, ಆಡಳಿತ ಹಾಗೂ ವ್ಯವಹಾರದ ಪ್ರಕ್ರಿಯೆಗಳ ಹುನ್ನಾರವಾಗಿಸಿದ್ದೇವೆ. ಇದರ ಜೊತೆಯಲ್ಲಿ ಕೇವಲ ವ್ಯಕ್ತಿನಿಷ್ಠ ನಿರ್ಧಾರಗಳಿಂದ ಸಮಾಜವನ್ನು ಕುರಿತ ತೀರ್ಮಾನಗಳ ಕೈಗೊಳ್ಳುವಿಕೆಯ ಜ್ಞಾನ ಮೀಮಾಂಸೆಯೂ ಸೇರಿಕೊಂಡಿದೆ. ಹಾಗಾಗಿ ಇವುಗಳಿಂದ ಹೊರಬರುವ ಮಾರ್ಗಗಳ ತಿಳಿವಳಿಕೆಯು ಬೇಕಿದೆ. ಜ್ಞಾನವನ್ನು ಸಾರ್ವತ್ರಿಕವಾಗಿಸುವ ದಾರಿಯನ್ನು ಸ್ವಚ್ಛಗೊಳಿಸಬೇಕು. ತಿಳಿವು ಮುಕ್ತವಾದದ್ದು, ಆದರೆ ಅದನ್ನ ನಮ್ಮದನ್ನಾಗಿಸಲು ಶ್ರದ್ಧೆ ಮತ್ತು ಆಳಕ್ಕಿಳಿಯುವ ಮನಸ್ಸು ಬೇಕು. ವಿಜ್ಞಾನದಲ್ಲಂತೂ ಇದು ಅತ್ಯಂತ ಅವಶ್ಯಕ. ಎಲ್ಲವನ್ನೂ ಕೈಗೆತ್ತಿಕೊಳ್ಳುವ ಅನಿಸಿಕೆಗಳ ಆಧಾರಿತ ಬಾತ್ಮೀದಾರಿಕೆಯನ್ನು ನಿಲ್ಲಿಸಬೇಕು. ಇದೊಂದೇ ಸರಿಯಾದ ಮಾರ್ಗ!</p>
			<p>ನಮ್ಮ ಅಭಿವೃದ್ಧಿ ಚಿಂತನೆಗಳಲ್ಲಿ ಎಲ್ಲದಕ್ಕೂ ಏಕಮುಖವಾಗಿ ಪಾಶ್ಚಾತ್ಯ ಮಾರ್ಗವನ್ನು ಅನುಸರಿಸುವ ನಮ್ಮ ಸಾಮುದಾಯಿಕ ನಿರ್ಧಾರಗಳು ಜ್ಞಾನದ ಆಳಕ್ಕಿಳಿಯುವ ಪ್ರಕ್ರಿಯೆಯಲ್ಲಿ ಅವರನ್ನು ಯಾಕೆ ಅನುಸರಿಸುವುದಿಲ್ಲ ಎಂಬುದು ಬಲುದೊಡ್ಡ ಪ್ರಶ್ನೆಯೇ ಸರಿ. ವಿಜ್ಞಾನದ ಸಂದರ್ಭದಲ್ಲಂತೂ ಇದು ನಿಚ್ಚಳವಾಗಿದೆ. ಇದರಿಂದ ಆಗುತ್ತಿರುವ ನಷ್ಟವೆಂದರೆ ನಾವು ನಮ್ಮ ಸಮುದಾಯವನ್ನು ವಿಕಾಸದಲ್ಲಿ ಹಿಂದಕ್ಕೆ ಕರೆದುಕೊಂಡು ಹೋಗುತ್ತಿದ್ದೇವೆ. ಹಾಗಾಗುತ್ತಿರುವುದರ ದೊಡ್ಡ ನಷ್ಟವೆಂದರೆ ಅದು ಬೇರೊಂದು ಮಾರ್ಗವನ್ನು ಕಂಡುಕೊಂಡು ಇನ್ನೂ ಹೆಚ್ಚಿನ ನಷ್ಟಕ್ಕೂ ಕಾರಣವಾಗುತ್ತಿದೆ.</p>
			<p>* </p>
			<p>ವಿಜ್ಞಾನವು ಸಾಮಾನ್ಯರ ಚರ್ಚೆಗಳ ಭಾಗವಾಗುವುದೇ ಇಲ್ಲ. ವಿಜ್ಞಾನವನ್ನು ಕೇವಲ ಒಂದು ವರ್ಗದ ಭಾಷೆಯಾಗಿ -ಇದು ನಮ್ಮದಲ್ಲ ಎಂಬಂತೆನೋಡುವುದೇ ಹೆಚ್ಚು. ಆದರೆ, ವಿಜ್ಞಾನವು ಸಮಾಜ ಬಯಸಿದರೂ ಬಯಸದಿದ್ದರೂ ಪ್ರಭಾವಿಸುವುದಂತೂ ಸತ್ಯ. ಸಾಮಾನ್ಯವಾಗಿ ಕಲಾವಿದರು ಅಥವಾ ಸಾಹಿತಿಗಳು ಬಹಳ ಬೇಗ ಪ್ರಸಿದ್ಧಿಗೆ ಬರುತ್ತಾರೆ; ಅವರಿಗೆ ಪಾರಿತೋಷಕಗಳು ಬರುವಷ್ಟರಲ್ಲಿ ಅವರು ಸಾಮಾನ್ಯವಾಗಿ ಎಲ್ಲರಿಗೂ ಗೊತ್ತಿರುತ್ತಾರೆ. ಆದರೆ ವಿಜ್ಞಾನಿಗಳು ಪಾರಿತೋಷಕ/ಬಹುಮಾನಗಳು ಬಂದ ಮೇಲೆ ಎಲ್ಲರಿಗೂ ಪರಿಚಿತರಾಗುತ್ತಾರೆ. ವಿಜ್ಞಾನದ ಈ ಪರಿಧಿಯನ್ನು ದಾಟಲು ಅದರೊಳಗಿನ ಸತ್ಯವನ್ನು ಪವಾಡದಂತಹ ಗ್ರಹಿಕೆಯಿಂದ ದೂರ ತರಬೇಕು. ಆಗ ವಿಜ್ಞಾನದ ಅನುರಣನ ಸುಲಭವಾದೀತು. </p>
			<p>ವಸ್ತುನಿಷ್ಠತೆ ವಿಜ್ಞಾನದ ಪರಮ ಗುರಿ. ಅದರಾಚೆಗಿನ ಸಂಗತಿಗಳಲ್ಲಿ ಅದಕ್ಕೆ ಆಸಕ್ತಿಯಿಲ್ಲ. ಕಲೆಯಲ್ಲಿ ಕೇವಲ ರಸಾನುಭವವನ್ನು ಸವಿದು ಒಪ್ಪುವಂತೆ, ಸುಲಭವಾಗಿ ವಿಜ್ಞಾನವು ತನ್ನನ್ನು ತಾನೇ ಒಪ್ಪುವುದಿಲ್ಲ. ಹಾಗೆ ಒಪ್ಪುವ ಮುನ್ನ ಅನೇಕ ಪರೀಕ್ಷೆಗಳಿಗೆ ಒಡ್ಡಿಕೊಳ್ಳುತ್ತದೆ. ಪ್ರಯೋಗಗಳ ಉತ್ತರವಿಲ್ಲದೆ ಅದು ಸಾಬೀತಾಗುವುದಿಲ್ಲ. ಈ ಪ್ರಯೋಗಗಳ ಉತ್ತರಗಳನ್ನು ಆಳಕ್ಕಿಳಿಯದೆ ತಿಳಿಯಲು ಸಾಧ್ಯವಾಗುವುದಿಲ್ಲ. </p>
			<p>ಹಾಗಾದರೆ ವಿಜ್ಞಾನದ್ದೇ ಆದ ಓದು ಎನ್ನುವುದು ಇದೆಯೇ? ಅದು ಇತರೆ ಓದಿಗಿಂತ ಭಿನ್ನವೇ? ಸಾಮಾನ್ಯ ಓದಿಗೂ ವಿಜ್ಞಾನದ ಓದಿಗೂ ನಡುವಣ ಸಂಬಂಧಗಳೇನು? ಇವೆಲ್ಲ ಪ್ರಶ್ನೆಗಳು ಉದ್ಭವಿಸಬಹುದು. ವಿಜ್ಞಾನದ ತಿಳಿವಳಿಕೆ, ಬಳಕೆ ಮತ್ತು ಅದರ ಸುತ್ತ ಆಗುಹೋಗುಗಳ ಸಾಮಾನ್ಯ ಸಂಗತಿಗಳು ಮಾಮೂಲಿಗಿಂತ ಭಿನ್ನ ಹಾಗೂ ಅದಕ್ಕಾಗಿಯೇ ಅದರ ಓದಿಗೂ ಒಂದಷ್ಟು ತಯಾರಿ ಬೇಕು. ಮಾಮೂಲಿಯಂತೆ ವಿಜ್ಞಾನವನ್ನು ಸಾಧಾರಣವಾಗಿ ಯಾವುದಾದರೂ ಒಂದು ಸಮಸ್ಯೆಯ ಪರಿಹಾರಕ್ಕೆ ಮಾತ್ರವೇ ಬಯಸದೆ ಅದರ ಒಳಗಿನ ಸೌಂದರ್ಯವನ್ನೂ ಅರಿಯುವ ವಿಜ್ಞಾನದ ಓದಾಗಬೇಕಿದೆ. </p>
			<p>ವಿಜ್ಞಾನದ ಓದು ಒಣಸಂಗತಿಗಳ ಓದು ಎನ್ನುವವರಿದ್ದಾರೆ. ವಿಜ್ಞಾನದ ಓದಿನಲ್ಲಿ ಜೀವವಿಲ್ಲ, ಅಲೌಕಿಕ ಎನ್ನುತ್ತಾರೆ. ಹಾಗಾಗಿ ಅನೇಕರು ಆರಂಭದಿಂದಲೂ ವಿಜ್ಞಾನದ ಓದನ್ನು ಎಚ್ಚರಿಕೆಯಿಂದ ಕಂಡಿದ್ದಾರೆ. ಏಕೆಂದರೆ ಎಲ್ಲವನ್ನೂ ಆಳಕ್ಕಿಳಿದು ಅರ್ಥೈಸಿ, ಸತ್ಯವನ್ನು ಅರಿಯುವ ಪ್ರಯತ್ನವನ್ನು ವಿಜ್ಞಾನ ಮಾಡುತ್ತದೆ. ಹಾಗೆ ತಿಳಿದರೆ ವಸ್ತುವಿನ ಸೌಂದರ್ಯ ಹಾಳಾಗುತ್ತದೆ ಎಂಬುದು ಸಾಮಾನ್ಯ ತಿಳಿವಳಿಕೆ. ಅಂತಹ ಮಾತಿಗೆ ಉತ್ತರವೆಂಬಂತೆ ವಿಜ್ಞಾನ ಸಂವಹನದ ಮಾಂತ್ರಿಕ, ಅಪ್ರತಿಮ ವಿಜ್ಞಾನಿ, ಭೌತಶಾಸ್ತ್ರದಲ್ಲಿ ನೊಬೆಲ್ ಪಡೆದ ರಿಚರ್ಡ್ ಫೈನ್‍ಮನ್ ಅವರ ಈ ಮುಂದಿನ ಸಾಲುಗಳು ನೆನಪಾಗುತ್ತಿವೆ:</p>
			<p>“Poets say science takes away from the beauty of the stars - mere globs of gas atoms. I, too, can see the stars on a desert night, and feel them. But do I see less or more?” </p>
			<p>ವಿಜ್ಞಾನ ತೋರುವ ಸೌಂದರ್ಯದ ಸೊಗಸನ್ನು ಅರಿಯಲು ಒಂದಷ್ಟು ತಯಾರಿ ಬೇಕೇ ಬೇಕು, ಅದು ಮತ್ತೆ ಮತ್ತೆ ಓದುವುದರಿಂದ ಬರುತ್ತದೆಯೆ ವಿನಾ, ವಿಜ್ಞಾನದ ಓದನ್ನು ಇತರೇ ಮಾನದಂಡಗಳಲ್ಲಿ ವಿಮರ್ಶಿಸುವುದರಿಂದ ಅಲ್ಲ.</p>
			<p>ಲೇಖಕರು ಶಿವಮೊಗ್ಗ ಸಮೀಪದ ನ್ಯಾಮತಿಯವರು; ವಿಜ್ಞಾನಿ, ಕನ್ನಡದ ಪ್ರಮುಖ ವಿಜ್ಞಾನ ಲೇಖಕರು. ‘ಮಣ್ಣು ಮತ್ತು ಮಾನವ’, ‘ಕೃಷಿ ಮತ್ತು ಪೇಟೆಂಟ್’, ‘ಬೆಳಕಿನ ಬೆನ್ನು ಹತ್ತಿ’ ‘ಉಳುವವರ ಪರ ವಕಾಲತ್ತು’ ‘ಅನುರಣನ’ ಮತ್ತು ‘ಮಣ್ಣಿನ ಮಾತು’ ಪ್ರಕಟಿತ ಕೃತಿಗಳು. ಸದ್ಯಕ್ಕೆ ವಿಜ್ಞಾನದ ಸಂವಹನ ಮತ್ತು ಸಾಮಾಜೀಕರಣದ ಸಂಶೋಧನೆ ಹಾಗೂ ಅಧ್ಯಯನದಲ್ಲಿ ನಿರತರು.</p>
		</div>
		<?php require_once(PHY_FLAT_URL . 'article-lists/jagadarivu.php'); ?>
	</div>
</div>

<div class="container-fluid">
	<div class="row align-items-top justify-content-center kannada">
		<div class="col-md-8 article">
			<p class="date english">2<sup>nd</sup> January 2018</p>
			<h1 class="title">ವಚನಗಳಸಂಕಲನದ ಕಥನ </h1>
			<h2 class="author">ಪೃಥ್ವಿ ದತ್ತ ಚಂದ್ರ ಶೋಭಿ</h2>
			<p class="description">ವಚನಗಳು ಯಾವ ಬಗೆಯ ಪಠ್ಯಗಳು? ಅವು ಇಪ್ಪತ್ತೊಂದನೆಯ ಶತಮಾನದ ಆಧುನಿಕ ಓದುಗರಿಗೆ ತಲುಪಿದ್ದು ಹೇಗೆ? ಈ ಪ್ರಶ್ನೆಗಳಿಗೆ ತಾತ್ವಿಕ ಒಳನೋಟಗಳು ಮತ್ತು ಐತಿಹಾಸಿಕ ಮಾಹಿತಿಗಳಿರುವ ಬರವಣಿಗೆ ಇಲ್ಲಿದೆ. ಮುಖ್ಯವಾಗಿ 15ನೆಯ ಶತಮಾನದ ವಿರಕ್ತರ ವಚನಪಠ್ಯಕೇಂದ್ರಿತ ಚಟುವಟಿಕೆಗಳನ್ನು ಅವಲೋಕಿಸುತ್ತ, ಈ ಪ್ರಬಂಧವು ಇಂದಿನ ವೀರಶೈವ&#x2014;ಲಿಂಗಾಯತ ಚರ್ಚೆಗೆ ಹೊಸ ಆಯಾಮಗಳನ್ನು ನೀಡುತ್ತದೆ. </p>
			<figure class="float-md-right maxw-300"><img class="img-fluid" src="<?=PUBLIC_URL?>images/201801/0062a.jpg" /></figure>
			<p>ಆಧುನಿಕ ಕಾಲದಲ್ಲಿ ವಚನಗಳ ಓದಿನ ಸಮಸ್ಯೆಯೊಂದಿದೆ. ಇದನ್ನು ಸರಳವಾಗಿ ಹೀಗೆ ವಿವರಿಸಬಹುದು. ನಾವು, ಆಧುನಿಕರು, ವಚನಗಳನ್ನು ಪಂಪನ ಕಂದ ಪದ್ಯವೊಂದರಂತೆ ಇಲ್ಲವೆ ಕಾರಂತರ ಕಾದಂಬರಿಯಂತೆ ಓದುತ್ತಿದ್ದೇವೆ, ಅರ್ಥ ಹೊರಡಿಸುತ್ತಿದ್ದೇವೆ. ವಚನಗಳನ್ನು ಆಧರಿಸಿದ ನಮ್ಮ ಎಲ್ಲ ಐತಿಹಾಸಿಕ ಚರ್ಚೆಗಳೂ ಇದೇ ರೀತಿ ನಡೆಯುತ್ತಿವೆ. ಹೀಗೆ ಹೇಳಿದ ಕೂಡಲೆ ಇದರಲ್ಲಿ ತಪ್ಪೇನಿದೆ ಎನ್ನುವ ಪ್ರಶ್ನೆ ಸಹಜವಾಗಿಯೆ ನಮ್ಮ ಮನಸ್ಸಿನಲ್ಲಿ ಮೂಡಬಹುದು.</p>
			<p>ಗಮನಿಸಿ. ಪಂಪ ತನ್ನ ಕಂದಪದ್ಯವನ್ನು ರಚಿಸುವುದು ಛಂದಸ್ಸಿನ ನಿರ್ದಿಷ್ಟ ನಿಯಮಗಳನ್ನು ಅನುಸರಿಸುವ ಮೂಲಕ. ಬರವಣಿಗೆ ಅವನ ಮಾಧ್ಯಮ. ಅಂದರೆ ಪಂಪನ ಪದ್ಯಕ್ಕೆ ರಚನೆಯ ಪ್ರಕ್ರಿಯೆಯ ಮೂಲಕವೇ ಒಂದು ರೂಪ, ನಿರ್ದಿಷ್ಟತೆ ದೊರೆಯುತ್ತದೆ. ಇವುಗಳನ್ನು ಕನ್ನಡ ಸಾಹಿತ್ಯ ಸಂಸ್ಕೃತಿಯು ಪಂಪನ ಕಾಲದಿಂದಲೂ ತನ್ನ ಸ್ಮೃತಿಯಲ್ಲಿ ಇಟ್ಟುಕೊಂಡಿದೆ. ಹಾಗೆಯೇ ಕಾರಂತರು ಕಾದಂಬರಿಯನ್ನು ಬರೆಯುವಾಗ ವಾಸ್ತವವಾದಿ ಚೌಕಟ್ಟಿನೊಳಗೆ ಪ್ರಪಂಚವನ್ನು ಬರವಣಿಗೆಯ ಮೂಲಕ ಕಟ್ಟಿಕೊಡುತ್ತಾರೆ. ಅವರ ಕೈಬರಹದ ಹಸ್ತಪ್ರತಿ ಮುದ್ರಣಗೊಂಡು ಓದುಗನನ್ನು ತಲುಪುತ್ತದೆ.</p>
			<p>ನಾನು ಇಲ್ಲಿ ನಿಮ್ಮ ಮುಂದಿಡುತ್ತಿರುವ ಎರಡೂ ಉದಾಹರಣೆಗಳು ಕನಿಷ್ಠ ಹತ್ತು ಶತಮಾನಗಳ ಅಂತರದಲ್ಲಿ ರಚಿತವಾಗಿ, ಓದುಗನನ್ನು ತಲುಪಿರುವಂತಹವು. ಇವುಗಳು ಬೇರೆಬೇರೆಯ ಸಾಹಿತ್ಯರೂಪದ, ವಿಭಿನ್ನವಾದ ಉದ್ದೇಶಗಳಿಂದ ರಚಿತವಾಗಿರುವ ಕೃತಿಗಳು. ಆದರೆ ಪಂಪ ಮತ್ತು ಕಾರಂತರೇ ಈ ಕೃತಿಗಳನ್ನು ರಚಿಸಿರುವ ಬಗ್ಗೆ, ಅವುಗಳ ಮೂಲರೂಪದ ಬಗ್ಗೆ, ಆ ಕೃತಿಗಳು ನಮಗೆ ತಲುಪಿರುವ ಪ್ರಕ್ರಿಯೆಯ ಬಗ್ಗೆ ಒಂದು ಮಟ್ಟದ ಖಾತ್ರಿ, ವಿಶ್ವಾಸ ನಮಗಿದೆ. ಅಂದರೆ ಪಂಪನ ಎರಡೂ ಕಾವ್ಯಗಳು ಮತ್ತು ಕಾರಂತರ ಕಾದಂಬರಿಗಳು ಭೌತಿಕವಸ್ತುಗಳಾಗಿ ತಮ್ಮ ಒಂದು ನಿಖರವಾದ, ಗುರುತಿಸಬಹುದಾದ ಇತಿಹಾಸವನ್ನು ಹೊಂದಿವೆ. ಈ ಕೃತಿಗಳ ಹಸ್ತಪ್ರತಿಗಳ ಇತಿಹಾಸವನ್ನು ಪುನಾರಚಿಸಿಯೋ ಇಲ್ಲವೆ ಕನ್ನಡ ಸಾಹಿತ್ಯ ಪರಂಪರೆಯಲ್ಲಿ ಈ ಲೇಖಕರ ಮತ್ತು ಅವರ ಕೃತಿಗಳ ಸ್ಮೃತಿ ಹೇಗೆ ಉಳಿದುಬಂದಿದೆ ಎನ್ನುವುದನ್ನು ನಾವು ಗುರುತಿಸಬಹುದು.ಇದರರ್ಥ ಸರಳ. ಪಂಪನ ಕಾವ್ಯಗಳನ್ನು ಮತ್ತು ಕಾರಂತರ ಕಾದಂಬರಿಗಳನ್ನು ಒಂದು ನಿರ್ದಿಷ್ಟ ಕಾಲದೇಶದ ಕೃತಿಗಳು ಎಂದು ಗುರುತಿಸಬಹುದು.</p>
			<p>ನನ್ನ ಸಲ್ಲಿಕೆಯೇನೆಂದರೆ ವಚನಗಳನ್ನು ಈ ರೀತಿ ನಿರ್ದಿಷ್ಟ ಕಾಲದೇಶಗಳಲ್ಲಿ ರಚಿತವಾಗಿರುವ ಮತ್ತು ನಿರ್ದಿಷ್ಟ ರೂಪವನ್ನು ಹೊಂದಿರುವ ಕೃತಿಗಳೆಂದು ಸರಳವಾಗಿ ಒಪ್ಪಲಾಗುವುದಿಲ್ಲ. ಹಾಗಾದರೆ ವಚನಗಳು ಯಾವ ಬಗೆಯ ಪಠ್ಯಗಳು? ಅವುಗಳು ಆಧುನಿಕ ಓದುಗರಿಗೆ ಲಭ್ಯವಾಗಿರುವುದು ಹೇಗೆ? ನಮಗೆ ಇದುವರೆಗೆ ದೊರಕಿರುವ ಆಕರಗಳ ಆಧಾರದ ಮೇಲೆ ಇಷ್ಟನ್ನು ಹೇಳಬಹುದು. ಬಹುಮಟ್ಟಿಗೆ ವಚನಗಳು ಮೌಖಿಕ ರೂಪದಲ್ಲಿ ರಚಿತವಾದ ಗದ್ಯರೂಪಿ ಪದ್ಯಗಳು. ಇವುಗಳು ರಚನೆಯ ಸಂದರ್ಭದಲ್ಲಿ ಸಾಹಿತ್ಯರೂಪವೊಂದರ ರೀತಿಯಲ್ಲಾಗಲಿ, ಬರವಣಿಗೆಯ ಮೂಲಕವಾಗಲಿ ಹೊರಹೊಮ್ಮುವಂತೆ ಕಾಣುವುದಿಲ್ಲ. ಹನ್ನೆರಡನೆಯ ಶತಮಾನಕ್ಕೆ ಮೊದಲೆ ವಚನಗಳ ರಚನೆಯಾಗಿದ್ದಿರಬಹುದು. ಅದರ ಬಗ್ಗೆ ನಮಗೆ ನಿಖರವಾಗಿ ತಿಳಿದಿಲ್ಲ. ಆದರೆ ಇಷ್ಟು ಮಾತ್ರ ಸತ್ಯ: 12ನೆಯ ಶತಮಾನದ ಮಧ್ಯಭಾಗದಲ್ಲಿ ಸುಮಾರು ಎರಡು ದಶಕಗಳ ಕಾಲ ವಚನಗಳು ಶಿವಶರಣರ ಅಭಿವ್ಯಕ್ತಿಯ ಪ್ರಮುಖ ಸಾಧನವಾಗಿತ್ತು.</p>
			<figure class="text-center"><img class="img-fluid" src="<?=PUBLIC_URL?>images/201801/0063a.jpg" /></figure>
			<p>ಅವುಗಳು ಬರವಣಿಗೆಯೊಳಗೆ ಬಂದದ್ದು ಹೇಗೆ? ವಚನಗಳನ್ನು ಭೌತಿಕ ಇರುವಿಕೆಯ ಇತಿಹಾಸವನ್ನು ಕಟ್ಟಿಕೊಡುವುದು ಹೇಗೆ? ಅಂದರೆ ಅವುಗಳು ಬರಹದ ಹಸ್ತಪ್ರತಿಗಳಲ್ಲಿ ಯಾವಾಗ, ಹೇಗೆ ದೊರಕಲಾರಂಭಿಸಿದವು? ಹದಿನೈದನೆಯ ಶತಮಾನಕ್ಕೆ ಮೊದಲು ವಚನಗಳು ಬರವಣಿಗೆಯಲ್ಲಿ ಇದ್ದಿರಬಹುದಾದರೂ ನಮಗೆ ಆ ಪಠ್ಯಗಳು, ಹಸ್ತಪ್ರತಿಗಳು ದೊರಕುತ್ತಿಲ್ಲ. ನಮಗೆ ಲಭ್ಯವಿರುವ ವಚನಗಳ ಸಂಕಲನ ಮೊದಲು ಸಿಗಲು ಪ್ರಾರಂಭವಾಗುವುದು ಹದಿನೈದನೆಯ ಶತಮಾನದಿಂದ, ವಿಜಯನಗರದಲ್ಲಿದ್ದ ವಿರಕ್ತರ ಬೌದ್ಧಿಕ ಮತ್ತು ಸಾಹಿತ್ಯಿಕ ಚಟುವಟಿಕೆಗಳ ಮೂಲಕ. ವಿರಕ್ತರು ಜಂಗಮರೆ, ಸನ್ಯಾಸಿಗಳೆ ಅಥವಾ ಭಕ್ತರೆ ಎನ್ನುವುದಕ್ಕಾಗಲಿ, ಹದಿನೈದನೆಯ ಶತಮಾನಕ್ಕಿಂತ ಮೊದಲು ಇದ್ದರೆ ಎನ್ನುವುದಕ್ಕಾಗಲಿ ಸ್ಪಷ್ಟ ಐತಿಹಾಸಿಕ ದಾಖಲೆಗಳು ಕಾಣಸಿಗುವುದಿಲ್ಲ. ಅವರ ಪಠ್ಯಗಳಲ್ಲಿಯೇ ಇರುವ ವಿವರಗಳನ್ನು ಅವಲೋಕಿಸಿ ನಾವು ವಿರಕ್ತರ ಬಗ್ಗೆ ಹೇಳಬಹುದಾಗಿರುವುದು ಇಷ್ಟು: ಶೈವಭಕ್ತರಲ್ಲಿಯೇ ವಿಶಿಷ್ಟವಾದ ತೀವ್ರ ವೈರಾಗ್ಯ ಮತ್ತು ಶಿವನಿಷ್ಠೆಗಳನ್ನು ವಿರಕ್ತರು ಪ್ರದರ್ಶಿಸುತ್ತಾರೆ. ಈ ಪ್ರಾಪಂಚಿಕ ದೃಷ್ಟಿಕೋನವನ್ನೇ ಇಟ್ಟುಕೊಂಡು, ವಚನಗಳ ಚೌಕಟ್ಟನ್ನು ಬಳಸುತ್ತ ಅವರು ಬೇರೆಬೇರೆಯ ಶೈವಸಂಪ್ರದಾಯಗಳ ಚಿಂತನೆಗಳು ಮತ್ತು ಕಥನಗಳನ್ನು ಒಟ್ಟುಗೂಡಿಸುತ್ತಾರೆ. ಆ ಮೂಲಕ ಮುಂದೆ ವೀರಶೈವ &#x2014; ಲಿಂಗಾಯತರು ತಮ್ಮದೆಂದು ಗುರುತಿಸುವ ಬಹುತೇಕ ಎಲ್ಲ ದರ್ಶನಗಳು, ನಂಬಿಕೆಗಳು ಮತ್ತು ಆಚರಣೆಗಳನ್ನು ವಿರಕ್ತರು ಸೃಷ್ಟಿಸುತ್ತಾರೆ. 101 ಮತ್ತು 701 ಎಂಬ ಎರಡು ವಿರಕ್ತ ಗುಂಪುಗಳನ್ನು ನಾವು ಐತಿಹಾಸಿಕ ದಾಖಲೆಗಳಲ್ಲಿ ನೋಡುತ್ತೇವೆ. 101 ವಿರಕ್ತರು ವಿಜಯನಗರದಲ್ಲಿ ಹದಿನೈದನೆಯ ಶತಮಾನದ ಮೊದಲಭಾಗದಲ್ಲಿ ಕಂಡುಬರುವವರಾದರೆ, 701 ವಿರಕ್ತರು ತೋಂಟದ ಸಿದ್ಧಲಿಂಗಯತಿಯ ಅನುಯಾಯಿಗಳು ಮತ್ತು 15ನೆಯ ಶತಮಾನದ ಕಡೆಯಲ್ಲಿ ಹಾಗೂ 16ನೆಯ ಶತಮಾನಗಳಲ್ಲಿ ದಕ್ಷಿಣ ಕರ್ನಾಟಕದ ಭಾಗಗಳಲ್ಲಿ ಕಂಡುಬರುತ್ತಾರೆ.</p>
			<p>ವಿರಕ್ತರ ಚಟುವಟಿಕೆಗಳಲ್ಲಿ ಬಹುಮುಖ್ಯವಾದವುಗಳು ಮೂರು: ವಚನಗಳ ಸಂಕಲನ, ವ್ಯಾಖ್ಯಾನ ಮತ್ತು ವಚನಕಾರರ ಬದುಕಿನ ಮೇಲಿನ ಕಥನಗಳನ್ನು ಪುನಾರಚನೆ ಮಾಡಿದ್ದು. ಈ ಚಟುವಟಿಕೆಗಳ ಕಥನವೊಂದು ನಮಗೆ ಇಂದಿನ ವೀರಶೈವ ಮತ್ತು ಲಿಂಗಾಯತ ವಿವಾದದ ಹಲವು ಪ್ರಶ್ನೆಗಳಿಗೆ ಉತ್ತರ ನೀಡುತ್ತದೆ. ಮಿಗಿಲಾಗಿ ವಚನಗಳಿಗೆ ಯಾವ ಬಗೆಯ ಐತಿಹಾಸಿಕ ಪ್ರಶ್ನೆಗಳನ್ನು ನಾವು ಕೇಳಬಹುದು ಎನ್ನುವುದನ್ನು ಸ್ಪಷ್ಟಪಡಿಸುತ್ತದೆ. ಮುಂದಿನ ಮೂರು ಭಾಗಗಳಲ್ಲಿ ವಚನಗಳ ಸಂಕಲನದ ಐತಿಹಾಸಿಕ ಕಥನವನ್ನು ನಿಮ್ಮ ಮುಂದಿಡುತ್ತಿದ್ದೇನೆ.</p>
			<p>ವಚನಗಳ ಸಂಕಲನದ ಕಥನವನ್ನು ಚಾಮರಸನ ಪ್ರಭುಲಿಂಗಲೀಲೆಯ ರಚನೆಯ ಕಥೆಯಿಂದ ಪ್ರಾರಂಭಿಸೋಣ. ಈ ಕಥೆಯನ್ನು ಹಲವು ಕವಿಗಳು ಹೇಳಿದ್ದಾರಾದರೂ ಇದರ ವಿಸ್ತೃತ ರೂಪವನ್ನು ನಾವು ಕಾಣುವುದು ಅದೃಶ್ಯ ಕವಿಯ ಪ್ರೌಢದೇವರಾಯನ ಚರಿತ್ರೆಯಲ್ಲಿ. ಸುಮಾರು 1580ರ ಸುತ್ತಮುತ್ತಲಿನಲ್ಲಿ ರಚನೆಯಾಗಿರುವ ಈ ಕೃತಿಯಲ್ಲಿ ಅದೃಶ್ಯ ಕವಿಯು ವೀರಶೈವ ಕವಿಗಳು ಸಾಮಾನ್ಯವಾಗಿ ಮುಂದೆ ಬಳಸಲು ಆರಂಭಿಸಿದ ಕಥನದ ಚೌಕಟ್ಟನ್ನು ಸೃಷ್ಟಿಸುತ್ತಾನೆ. ಈ ಹೊಸ ಚೌಕಟ್ಟಿನಲ್ಲಿ ದೊರೆ ಕಥನದ ಕೇಂದ್ರದಲ್ಲಿರುತ್ತಾನೆ. ಆದರೆ ಕಥೆಯು ಬಹುಮಟ್ಟಿಗೆ ಶೈವಭಕ್ತರ ಸಾಧನೆಗಳನ್ನು ಹೇಳುತ್ತ, ಆ ಮೂಲಕ ರಾಜನಿಗೆ ಶೈವಭಕ್ತಿಯ ಮೌಲ್ಯವನ್ನು ಮತ್ತು ಶಿವಭಕ್ತರ ಸಾಧನೆಯನ್ನೂ ಮನಗಾಣಿಸುವ ಉದ್ದೇಶವನ್ನು ಹೊಂದಿರುತ್ತದೆ.</p>
			<p>ನಮಗೆಲ್ಲ ತಿಳಿದಿರುವಂತೆ ಚಾಮರಸ ಹದಿನೈದನೆಯ ಶತಮಾನದ ಮೊದಲಾರ್ಧದಲ್ಲಿ ಬದುಕಿದ್ದವನು. ಕುಮಾರವ್ಯಾಸನ ಸಮಕಾಲೀನ. ಅವರಿಬ್ಬರ ಸಂಬಂಧ ಮತ್ತು ಪೈಪೋಟಿಗಳ ಬಗ್ಗೆ ಹಲವು ದಂತಕಥೆಗಳು ಸಹ ಇವೆ. ಈ ದಂತಕಥೆಗಳಲ್ಲಿ ಚಾಮರಸ ಮತ್ತು ಕುಮಾರವ್ಯಾಸ ಭಾವಮೈದುನರು. ಚಾಮರಸ ಪ್ರಭುಲಿಂಗಲೀಲೆಯನ್ನು ಬರೆದಾಗ ಅದಕ್ಕೆ ಸಿಕ್ಕ ಮನ್ನಣೆಗಾಗಿ ಅಸೂಯೆ ಪಟ್ಟ ಕುಮಾರವ್ಯಾಸನು ಆ ಕಾವ್ಯದ ಹಸ್ತಪ್ರತಿಯನ್ನು ಸುಟ್ಟುಹಾಕಿದನಂತೆ. ಇಂತಹ ದಂತಕಥೆಗಳು ಕೇಳಿಬಂದರೂ ಸಹ, ಅವುಗಳು ಬಹುಪಾಲು ಕಾಲ್ಪನಿಕವೆ ಹೊರತು ಐತಿಹಾಸಿಕ ಸತ್ಯವಲ್ಲವೆನಿಸುತ್ತದೆ.</p>
			<figure class="float-md-left maxw-300"><img class="img-fluid" src="<?=PUBLIC_URL?>images/201801/0064a.jpg" /></figure>
			<p>ಅದೃಶ್ಯ ಕವಿಯು ಹೇಳುವ ಕಥೆಯನ್ನು ಅವಲೋಕಿಸೋಣ. ಮುಕುಂದ ಪೆದ್ದಿ ಮತ್ತು ವೃಂದಾಚಾರ್ಯ ಎಂಬ ಇಬ್ಬರು ವೈಷ್ಣವ ಗುರುಗಳು ಪ್ರೌಢದೇವರಾಯ ದೊರೆಗೆ ಒಂಬತ್ತು ತಿಂಗಳುಗಳ ಕಾಲ ಮಹಾಭಾರತವನ್ನು ಓದಿ, ಆ ನಂತರ ಮೆರವಣಿಗೆಯೊಂದನ್ನು ಹೊರಡಿಸಿದರು. ಬೇರೆ ಕಾವ್ಯಗಳಲ್ಲಿ ಈ ಇಬ್ಬರೂ ವೈಷ್ಣವ ಗುರುಗಳು ತಮ್ಮ ವೈಷ್ಣವ ಮತವನ್ನು ದೊರೆಗೆ ಬೋಧಿಸಿದರೆಂದು ಹೇಳಲಾಗುತ್ತದೆ. ಆ ಸಂದರ್ಭದಲ್ಲಿ ಒಂಬತ್ತು ತಿಂಗಳುಗಳ ಕಾಲ ರಾಮಾಯಣ ಮತ್ತು ಮಹಾಭಾರತಗಳೆರಡನ್ನೂ ಓದಿದರು ಹಾಗೂ ರಾಜಧಾನಿ ವಿಜಯನಗರದಲ್ಲಿ ಹದಿನೆಂಟು ಮೆರವಣಿಗೆಗಳನ್ನು ಹೊರಡಿಸಿದರು.</p>
			<p>ಇದೆಲ್ಲವನ್ನು ದೇವರಾಯನ ಆಸ್ಥಾನದಲ್ಲಿ ಮಂತ್ರಿಯೂ ಆಗಿದ್ದ ವೀರಶೈವ ನಾಯಕನಾದ ಜಕ್ಕಣಾರ್ಯನು ನೋಡಿದನು. ತನ್ನ ಗುರು ಕುಮಾರ ಬಂಕನಾಥನ ಅಣತಿಯಂತೆ ಜಕ್ಕಣಾರ್ಯನು ಬಸವಣ್ಣ, ಅಲ್ಲಮಪ್ರಭು ಮತ್ತಿತರರ ವಚನಗಳನ್ನು ಸಂಗ್ರಹಿಸಿ, ಅವುಗಳನ್ನು ಸ್ಥಳ ತತ್ವದ ಆಧಾರದ ಮೇಲೆ ವರ್ಗೀಕರಿಸಿ, ವ್ಯಾಖ್ಯಾನವನ್ನೂ ಬರೆದನು. ಆ ನಂತರ ವೀರಣ್ಣೊಡೆಯ, ನಾಗಿದೇವ ಮತ್ತಿತರ ನೂರೊಂದು ವಿರಕ್ತರೂ ಸೇರಿದಂತೆ ಎಲ್ಲ ಹಿರಿಯ ವೀರಶೈವರೂ ಜಕ್ಕಣಾರ್ಯನ ಕೃತಿಯನ್ನು ಆನೆಯ ಮೇಲಿರಿಸಿ, ವಿಜಯನಗರದಲ್ಲೆಲ್ಲಾ ಮೆರವಣಿಗೆ ಮಾಡಿದರು. ಮರುದಿನ ದೊರೆಯು ಆಸ್ಥಾನಕ್ಕೆ ಬರುವ ಮೊದಲು ಈ ಮೆರವಣಿಗೆಯನ್ನು ನೋಡಿದ್ದ ವೃಂದಾಚಾರ್ಯನು ಹಿಂದಿನ ರಾತ್ರಿಯ ಶಬ್ದ ಮತ್ತು ಉತ್ಸಾಹಗಳೇತಕ್ಕೆ ಎಂದು ಜಕ್ಕಣನನ್ನು ಕೇಳಿದನು. ಅದೇನು ಸಾವಿನ ಸ್ವಾಗತ ಸುದ್ದಿಯೋ ಅಥವಾ ಹುಟ್ಟಿನ ಬಗ್ಗೆ ಉತ್ಸಾಹವೋ ಎಂದು ಮತ್ತೆ ಪ್ರಶ್ನಿಸಿದನು.</p>
			<p>ಕುಪಿತನಾದ ಜಕ್ಕಣ್ಣನು ವೃಂದಾಚಾರ್ಯನನ್ನು ಹೀಗಳೆದು, ಮಹಾಭಾರತವು ಸತ್ತವರ ಕಥೆ. ಆದರೆ ತನ್ನ ಕೃತಿಯು ‘ಭಕ್ತಿಯೆಂಬ ಹೆಂಡತಿಗೆ ಹುಟ್ಟಿದ ಮುಕ್ತಿಯೆಂಬ ಶಿಶುವಿನ ಕಥೆ’ ಎಂದು ಉತ್ತರಿಸಿದನು. ನಾವು ಮುಂದೆ ಗಮನಿಸುವಂತೆ ತಮ್ಮ ಕಥನವು ಹುಟ್ಟುವವರ ಮತ್ತು ಸಾಯುವವರ ಕಥೆಯಲ್ಲ ಎಂದು ವಿರಕ್ತರು ಸ್ಥಾಪಿಸುವುದೆ ಇಡೀ ಪ್ರಕರಣದ ಪ್ರಮುಖ ಅಂಶ. ಆಗ ಮುಕುಂದ ಪೆದ್ದಿಯು ವಚನವೊಂದನ್ನು ಹೇಳುವಂತೆ ಜಕ್ಕಣ್ಣನಿಗೆ ಆಹ್ವಾನ ನೀಡಿದನು. ಜಕ್ಕಣ್ಣ ಅದಕ್ಕೆ ಒಪ್ಪದಿದ್ದಾಗ, ಪೆದ್ದಿಯು ಅವನನ್ನು ಛೇಡಿಸುತ್ತ ಆಸ್ಥಾನದಲ್ಲಿದ್ದ ವೇಶ್ಯೆಯರು ಮತ್ತಿತರ ಮನರಂಜನಕಾರರೂ ಸಹ ವಚನಗಳನ್ನು ತಿಳಿದಿದ್ದಾರೆ ಎನ್ನುತ್ತ, ವೇಶ್ಯೆಯೊಬ್ಬಳಿಂದ ಅಲ್ಲಮಪ್ರಭುವಿನ ವಚನವೊಂದನ್ನು ಹೇಳಿಸಿದನು.</p>
			<p>ಈ ಪ್ರಕರಣ ಇಲ್ಲಿಗೇ ನಿಲ್ಲಲಿಲ್ಲ. ಆ ವಚನವನ್ನು ವ್ಯಾಖ್ಯಾನಿಸುವಂತೆ ಜಕ್ಕಣ್ಣನನ್ನು ವೈಷ್ಣವರು ಮತ್ತೆ ಮತ್ತೆ ಕೇಳಿದರು. ಈ ಸವಾಲನ್ನು ಜಕ್ಕಣ ಸ್ವೀಕರಿಸದಿದ್ದಾಗ, ಮುಕುಂದ ಪೆದ್ದಿಯು ತನ್ನ ವ್ಯಾಖ್ಯಾನವನ್ನು ನೀಡಿದ: ಬನವಾಸಿಯ ಆಸ್ಥಾನದಲ್ಲಿ ತಾನು ಪ್ರೀತಿಸುತ್ತಿದ್ದ ನರ್ತಕಿಯೊಬ್ಬಳ ಸಾವಿನಿಂದ ದಿಗ್ಭ್ರಮೆಗೊಳಗಾದ ಅಲ್ಲಮನು ಈ ವಚನವನ್ನು ನುಡಿದನಂತೆ ಎಂದು. ಮುಕುಂದ ಪೆದ್ದಿಯ ಈ ಅರ್ಥವಿವರಣೆಯನ್ನು ಒಪ್ಪದ ಜಕ್ಕಣನು ಪರ್ಯಾಯ ವ್ಯಾಖ್ಯಾನವೊಂದನ್ನು ಒದಗಿಸಿದನು. ಅದನ್ನು ಎಲ್ಲ ಹದಿನೆಂಟು ಸಮುದಾಯಗಳೂ ಒಪ್ಪಿದವು. ಆ ವೇಳೆಗೆ ಆಸ್ಥಾನಕ್ಕೆ ಆಗಮಿಸಿದ್ದ ದೊರೆ ಪ್ರೌಢದೇವರಾಯನಿಗೂ ಜಕ್ಕಣ್ಣನ ವ್ಯಾಖ್ಯಾನ ಸರಿಯೆನ್ನಿಸಿತು. ಜಕ್ಕಣ್ಣನನ್ನು ಸನ್ಮಾನ ಮಾಡಲು ದೊರೆಯು ಸಿದ್ಧನಾಗುತ್ತಿದ್ದಾಗ ವೈಷ್ಣವರು ಅವನ ಮುಂದೆ ಮತ್ತೊಂದು ಬೇಡಿಕೆಯನ್ನಿಟ್ಟರು: ಅಲ್ಲಮನು ಏನಾದರೂ ಅಜ್ಞಾನ ಮತ್ತು ಪ್ರಲೋಭನೆಗೆ ಒಳಗಾಗಿದ್ದನೆ ಎನ್ನುವುದನ್ನು ದೊರೆಯು ಪರೀಕ್ಷಿಸಿ ತಿಳಿಸಬೇಕು ಎಂದು.</p>
			<p>ಆಧುನಿಕ ಇತಿಹಾಸಕಾರನಿಗೆ ಈ ಸವಾಲನ್ನು ಎದುರಿಸುವುದು ಅಸಾಧ್ಯದ ಮಾತು ಎನಿಸಬಹುದು. ದೊರೆಯೂ ಸೇರಿದಂತೆ ಯಾವ ಮತ್ರ್ಯನಿಗೆ ಆಗಲಿ 250 ವರ್ಷಗಳ ಹಿಂದೆ ಬದುಕಿದ್ದ ವ್ಯಕ್ತಿಯೊಬ್ಬನು ಸ್ತ್ರೀಆಕರ್ಷಣೆಗೆ, ವ್ಯಾಮೋಹಕ್ಕೆ ಒಳಗಾಗಿದ್ದನೆ ಎನ್ನುವ ಪ್ರಶ್ನೆಗೆ ಉತ್ತರ ಕಂಡುಹಿಡಿಯುವ ಶಕ್ತಿಯಿರುತ್ತದೆಯೋ ಇಲ್ಲವೊ. ಒಬ್ಬ ಶ್ರೇಷ್ಠ ಕವಿ ಈ ಸವಾಲಿಗೆ ಉತ್ತರ ನೀಡಬಲ್ಲ ಎನ್ನುವ ನಂಬಿಕೆ ವೀರಶೈವರೂ ಸೇರಿದಂತೆ ಎಲ್ಲರಲ್ಲಿಯೂ ಇತ್ತು. ಹಾಗಾಗಿ ಚಾಮರಸನು ಈ ಸವಾಲನ್ನು ಸ್ವೀಕರಿಸಿ, ಅಲ್ಲಮಪ್ರಭುವಿನ ಬದುಕಿನ ಕಥನವನ್ನು ಬರೆಯುವುದಾಗಿ ಮನೆಗೆ ತೆರಳಿದನು. ಈ ನಡುವೆ ದೊರೆ ದೇವರಾಯನ ಸೂಚನೆಯಂತೆ ಜಕ್ಕಣನು ಶರಣರು ಮತ್ತಿತರ ಶಿವಭಕ್ತರ ಕಥೆಗಳನ್ನು ಹೇಳಲಾರಂಭಿಸಿದನು.</p>
			<p>ಮನೆಗೆ ತೆರಳಿದ ಚಾಮರಸನು ಶಿವಾರ್ಚನೆಯನ್ನು ಮಾಡಿ, ಅಂದು ರಾತ್ರಿ ಮಲಗಿದ್ದಾಗ, ಶಿವನ ಮಗನಾದ ವೀರಭದ್ರನು ಅವನ ಕನಸಿನಲ್ಲಿ ಬಂದು, ಪ್ರಭುಲಿಂಗಲೀಲೆಯನ್ನು ಬರೆಯುವಂತೆ ಸಲಹೆ ನೀಡಿದನು. ಹೀಗೆ ದೇವರೆ ಕನಸಿನಲ್ಲಿ ಬಂದು ಮಹಾಕಾವ್ಯವೊಂದನ್ನು ರಚಿಸುವಂತೆ ಪ್ರೇರಣೆ ನೀಡುವುದು ಭಾರತೀಯ ಸಾಹಿತ್ಯದಲ್ಲಿ ನಾವು ಸಾಮಾನ್ಯವಾಗಿ ಕಾಣುವ ವಿದ್ಯಮಾನ. ಈ ಸಂದರ್ಭದಲ್ಲಿ ವೀರಶೈವ ಕವಿಯಾದ ಅದೃಶ್ಯನಿಗೆ ಇರುವ ಮತ್ತೊಂದು ಉದ್ದೇಶವನ್ನು ಸಹ ನಾವು ನಿರ್ಲಕ್ಷಿಸಬಾರದು. ಅದೇನೆಂದರೆ ವೀರಶೈವರು ಹುಟ್ಟುಸಾವುಗಳಿಗೆ ಬಲಿಯಾಗುವ ಮನುಷ್ಯರಲ್ಲ ಎಂದು ಸಾಧಿಸುವುದು.</p>
			<p>ಅದಿರಲಿ. ಚಾಮರಸನು ಮುಂದಿನ ಹನ್ನೊಂದು ದಿನಗಳ ಕಾಲ ದಿನಕ್ಕೆ 111 ಪದ್ಯಗಳಂತೆ ಬರೆದು ತನ್ನ ಕಾವ್ಯವನ್ನು ಪೂರ್ಣಗೊಳಿಸಿದನು ಮತ್ತು ದೊರೆಯ ಮುಂದಿಟ್ಟನು. ಹೊಸ ತಂತ್ರಗಳ ಬಳಕೆಯಿಂದ ವಿನೂತನವಾಗಿದ್ದ ಅವನ ಕಾವ್ಯವನ್ನು ಆಸ್ಥಾನದಲ್ಲಿದ್ದ ಯಾವ ಕವಿಯೂ, ವಿದ್ವಾಂಸನೂ ಅರ್ಥೈಸಲಾಗಲಿಲ್ಲ. ಆಗ ಜಕ್ಕಣನೇ ಪ್ರಭುಲಿಂಗಲೀಲೆಯ ವ್ಯಾಖ್ಯಾನವನ್ನು ಮಾಡಬೇಕಾಯಿತು. ಈ ಕೃತಿಯನ್ನೂ ಸಹ ಮೆರವಣಿಗೆ ಮಾಡಲಾಯಿತು ಮತ್ತು ಜಕ್ಕಣನ ಸಲಹೆಯಂತೆ ದೊರೆಯು ಚಾಮರಸ ಮತ್ತಿತರರನ್ನು ಸನ್ಮಾನಿಸಿದನು. ಜಕ್ಕಣ ಸಹ ತನ್ನ ಮಂತ್ರಿಗಿರಿಯನ್ನು ಲಕ್ಕಣ್ಣ ದಂಡೇಶನಿಗೆ ಬಿಟ್ಟುಕೊಟ್ಟು, ಭಕ್ತಿಯ ಜೀವನದತ್ತ ಸರಿದನು.</p>
			<p>ಅದೃಶ್ಯ ಕವಿಯ ಮೂಲಕ ನಮಗೆ ದೊರಕುವ ಈ ಕಥೆಗೆ ಕವಿ ಶಾಂತಲಿಂಗದೇಶಿಕನು ಮತ್ತೊಂದು ತಿರುವನ್ನು ನೀಡುತ್ತಾನೆ. ಅವನ ಭೈರವೇಶ್ವರ ಕಾವ್ಯದ ಕಥಾಮಣಿಸೂತ್ರರತ್ನಾಕರ (ಸುಮಾರು 1670ರಲ್ಲಿ ರಚಿತವಾಗಿರಬಹುದು) ದಲ್ಲಿ ಇದೇ ಕಥೆಯ ಮೂರು ಪುಟದ ಗದ್ಯಪಾಠವಿದೆ. ಈ ಕಥೆಯಲ್ಲಿ ವೈಷ್ಣವರು ತಮ್ಮ ಮರ್ಯಾದೆಯನ್ನು ಉಳಿಸಿಕೊಳ್ಳಲು ಕಡೆಯದೊಂದು ಪ್ರಯತ್ನವನ್ನು ಮಾಡುತ್ತಾರೆ. ಅದೇನೆಂದರೆ ಚಾಮರಸನ ಕಾವ್ಯದಲ್ಲಿ ‘ಇದು ಸಾಯುವವರ ಕಥೆಯಲ್ಲ’ ಎನ್ನುವ ಸಾಲನ್ನು ಬಿಟ್ಟುಬಿಡಲು ಸೂಚಿಸುವಂತೆ ಅವರು ದೊರೆಗೆ ಮನವಿ ಮಾಡುತ್ತಾರೆ. ಪ್ರೌಢದೇವರಾಯನು ಅವರ ಮನವಿಯನ್ನು ಪುರಸ್ಕರಿಸುವಂತೆ ವೀರಶೈವರನ್ನು ಕೇಳಿಕೊಂಡರೂ, ಜಕ್ಕಣನು ಒಪ್ಪುವುದಿಲ್ಲ. ಅವನ ಪ್ರಕಾರ ಇದೊಂದು ಶಿವನ ಮಗನಾದ ವೀರಭದ್ರನೇ ಹೇಳಿರುವ ಕಥೆಯಾದುದರಿಂದ ಅದನ್ನು ಬದಲಿಸಲಾಗದು ಎನ್ನುತ್ತಾನೆ. ಪೌರಾಣಿಕ ನಾಯಕರುಗಳು ಸಾವನ್ನು ತಪ್ಪಿಸಿಕೊಳ್ಳಲಾಗದವರು. ಆದರೆ ಶಿವಭಕ್ತರು ಬಯಲನ್ನು ಅಪ್ಪುತ್ತಾರೆ, ಸಾವನ್ನಲ್ಲ. ಹಾಗಾಗಿ ತಮ್ಮ ಕಥೆಗಳು ಸಾಯುವವರ ಕಥೆಗಳಲ್ಲ ಎನ್ನುವ ನಂಬಿಕೆಯನ್ನು ವೀರಶೈವರು ಹೊಂದಿದ್ದರು. ದೊರೆಯು ಮಧ್ಯಪ್ರವೇಶಿಸಿದರೂ ತಮ್ಮ ನಂಬಿಕೆಯನ್ನು ಬಿಡಲು ಅವರು ಸಿದ್ಧರಿರಲಿಲ್ಲ. ಕಾವ್ಯದಲ್ಲಾದರೂ ಸರಿಯೇ ಹೀಗೆ ಲೌಕಿಕ ಶಕ್ತಿಯ ಮೇಲೆ ತಮ್ಮ ವಿಜಯವನ್ನು ಸಾಧಿಸುವುದು ಮುಖ್ಯವಾದುದಾಗಿತ್ತು. ಹಾಗಾಗಿ ದೊರೆಯ ಕಡೆಯ ಪ್ರಯತ್ನವೂ ಫಲದಾಯಕವಾಗದೆ ಅವನ ಪ್ರಭಾವದ ಮಿತಿಯನ್ನು ಸೂಚಿಸುವ ಘಟನೆಯಾಯಿತು. ಅದೃಶ್ಯ ಕವಿಯು ನಮಗೆ ಹೇಳುತ್ತಿರುವ ಕಥೆಯನ್ನು ಮತ್ತು ಶಾಂತಲಿಂಗದೇಶಿಕನು ಒದಗಿಸುತ್ತಿರುವ ವಿವರಗಳನ್ನು ನಾವು ಹೇಗೆ ನೋಡಬೇಕು? ಅವರು ನಮಗೆ ಐತಿಹಾಸಿಕ ಘಟನೆಯೊಂದರ ವಿವರಗಳನ್ನು ನೀಡುತ್ತಿದ್ದಾರೆಯೆ?</p>
			<p>ಇಬ್ಬರೂ ಕವಿಗಳು ಘಟನೆ ನಡೆದ ಸುಮಾರು ಎರಡರಿಂದ ಮೂರು ಶತಮಾನಗಳ ನಂತರ ತಮ್ಮ ಕಾವ್ಯಗಳನ್ನು ಬರೆದರು ಎನ್ನುವುದನ್ನು ಮರೆಯಬಾರದು. ಇವರಿಬ್ಬರೂ ಐತಿಹಾಸಿಕವಾಗಿ ನಂಬಲರ್ಹವಾದ ಕಥನವನ್ನು ನೀಡುತ್ತಿದ್ದಾರೆ ಎನ್ನುವುದಾದರೆ ಅವರ ಘಟನೆಯ ವಾಸ್ತವಿಕ ವಿವರಗಳಿಗೆ ಸಂಬಂಧಿಸಿದಂತೆ ಅಲ್ಲ. ಅದೃಶ್ಯ ಮತ್ತು ಶಾಂತಲಿಂಗದೇಶಿಕರು ಸಾಂಕೇತಿಕವಾಗಿ ವಿಜಯನಗರದಲ್ಲಿ ಇದ್ದಿರಬಹುದಾದ ಸ್ಪರ್ಧಾತ್ಮಕ ವಾತಾವರಣವನ್ನು ಹಿಡಿದಿಡಲು ಪ್ರಯತ್ನಿಸುತ್ತಿದ್ದಾರೆ ಎಂದರೆ ತಪ್ಪಾಗಲಾರದು. ಈ ಕವಿಗಳ ಮೂಲಕ ನಮಗೆ ದೊರಕುವುದು ವಿಜಯನಗರ ಕಾಲದಲ್ಲಿ ಇದ್ದಿರಬಹುದಾದ ಪ್ರಜ್ಞೆಯ ಅರಿವು. ಕವಿಗಳು ವಾಸ್ತವಿಕ ಸತ್ಯಕ್ಕಿಂತ ಸಾಂಕೇತಿಕ (ಅಲಿಗಾರಿಕಲ್) ಸತ್ಯದ ಮೂಲಕ ಆ ಕಾಲವನ್ನು ಹಿಡಿದಿಡುತ್ತಾರೆ. ವಿಜಯನಗರವು ಆ ಕಾಲದ ಬಹುತೇಕ ಎಲ್ಲ ಸಮುದಾಯಗಳ ಬೌದ್ಧಿಕ ಚಟುವಟಿಕೆಗಳ ಕೇಂದ್ರವಾಗಿತ್ತು ಎನ್ನುವುದು ನಮಗೆ ಹಲವು ಮೂಲಗಳಿಂದ ತಿಳಿದಿರುವ ವಿಷಯ. ಅಂತಹ ವಾತಾವರಣದಲ್ಲಿ ವಿವಿಧ ಸಮುದಾಯಗಳು ಪ್ರಾಮುಖ್ಯತೆಗಾಗಿ ಸೆಣಸುತ್ತಿದ್ದುದು ಆಶ್ಚರ್ಯವೇನಲ್ಲ. ಜೊತೆಗೆ ಅದೃಶ್ಯ ಕವಿಯಿಂದ ನಮಗೆ ಸ್ಪರ್ಧಿಸುತ್ತಿದ್ದ ಸಮುದಾಯಗಳು ಯಾವ ಬಗೆಯ ಚಟುವಟಿಕೆಗಳಲ್ಲಿ ತೊಡಗುತ್ತಿದ್ದರು ಎನ್ನುವುದಕ್ಕೆ ವಿವರಗಳು ದೊರಕುತ್ತವೆ.</p>
			<p>ಕಥೆಯ ವಿಶ್ಲೇಷಣೆಗೆ ತೊಡಗುವ ಮೊದಲು ಮತ್ತೊಂದು ವಿಷಯ. ಇಲ್ಲಿ ಪ್ರಸ್ತಾಪವಾಗುವ ದೊರೆ ಪ್ರೌಢದೇವರಾಯನು ವೀರಶೈವನೆಂದು ಸಾಹಿತ್ಯಚರಿತ್ರೆಯಲ್ಲಿ ಸಾಮಾನ್ಯವಾಗಿ ಬಿಂಬಿಸಲಾಗುತ್ತದೆ. ಇದಕ್ಕೆ ನಾವು ಇಲ್ಲಿ ಚರ್ಚಿಸುತ್ತಿರುವ ರೀತಿಯ ವಿರಕ್ತ ಕವಿಗಳ ಮೇಲಿನ ಕಥನಗಳನ್ನು ಬಳಸಲಾಗುತ್ತದೆ. ದೊರೆಯು ಶೈವನಾಗಿರಬಹುದಾಗಿದ್ದರೂ ಅವನು ವೀರಶೈವನಾಗಿದ್ದ ಎನ್ನಲು ಸ್ಪಷ್ಟ ಸಮಕಾಲೀನ ಐತಿಹಾಸಿಕ ಆಧಾರಗಳು ದೊರಕುವುದಿಲ್ಲ. ಆದರೆ ಅದೃಶ್ಯ, ಶಾಂತಲಿಂಗದೇಶಿಕರಂತಹ ಕವಿಗಳು ಬಹಳ ಮುಖ್ಯವಾದ ಮತ್ತೊಂದು ಸುಳಿವನ್ನು ನಮಗೆ ನೀಡುತ್ತಾರೆ. ಅವರ ಕಾವ್ಯಗಳಲ್ಲಿ ದೊರೆಯು ಕೇಂದ್ರದಲ್ಲಿದ್ದರೂ ಸಹ ಅವನನ್ನು ಹೊಗಳುತ್ತಿಲ್ಲ, ಶ್ಲಾಘನೀಯ ರೀತಿಯಲ್ಲಿ ತೋರಿಸುತ್ತಿಲ್ಲ. ವಿರಕ್ತರ ಶ್ರೇಷ್ಠತೆಯನ್ನು, ಹೆಗ್ಗಳಿಕೆಗಳನ್ನು ತೋರಿಸುವಲ್ಲಿ ಅವರಿಗೆ ಹೆಚ್ಚಿನ ಆಸಕ್ತಿಯಿದೆ. ಇದರಿಂದ ಮತ್ತೊಂದು ಸರಳ ಸತ್ಯದ ಅರಿವು ನಮಗಾಗಬೇಕು. ಅದೇನೆಂದರೆ 16ನೆಯ ಶತಮಾನದ ಅಂತ್ಯದ ಹೊತ್ತಿಗೆ ವೀರಶೈವ&#x2014;ಲಿಂಗಾಯತ ಕವಿಗಳಿಗೆ ಮತ್ತು ಸಮುದಾಯಕ್ಕೆ ತಮ್ಮ ಗತಕಾಲದ ಕಥನಗಳನ್ನು ತಮಗೆ ಅನುಕೂಲಕರವಾದ ರೀತಿಯಲ್ಲಿ ಬರೆಯುವ ಆತ್ಮವಿಶ್ವಾಸ ಬಂದಿದೆ ಎನ್ನುವುದು.</p>
			<p>ಪ್ರಭುಲಿಂಗಲೀಲೆಯ ರಚನೆಯ ಕಥನದಿಂದ ಮೂರು ಅಂಶಗಳತ್ತ ಓದುಗರ ಗಮನವನ್ನು ಸೆಳೆಯಲು ಬಯಸುತ್ತೇನೆ.</p>
			<p>ಮೊದಲಿಗೆ, ಜಕ್ಕಣನು ವಚನಗಳನ್ನು ಸಂಗ್ರಹಿಸಿ ಸಂಪಾದಿಸುವ ಕಾರ್ಯವನ್ನು ಕೈಗೊಳ್ಳುತ್ತಿದ್ದಾನೆ. ಆದರೆ ಈ ವಚನಗಳನ್ನು ವೈಷ್ಣವ ಗುರುಗಳು ಮತ್ತು ಆಸ್ಥಾನದಲ್ಲಿರುವ ನರ್ತಕಿಯರೂ ಸೇರಿದಂತೆ ಹಲವರು ತಿಳಿದಿದ್ದಾರೆ ಮತ್ತು ವ್ಯಾಖ್ಯಾನ ಮಾಡುವ ಸಾಮಥ್ರ್ಯವನ್ನು ಹೊಂದಿದ್ದಾರೆ. ಹಾಗಾಗಿ, ಜಕ್ಕಣನ ಮುಂದಿರುವ ಮುಖ್ಯ ಸವಾಲೆಂದರೆ ವಚನಗಳ ಅಧಿಕೃತ ಸಂಗ್ರಹ ಮತ್ತು ವ್ಯಾಖ್ಯಾನವನ್ನು ಹೊರತರುವುದು. ಅದಕ್ಕಾಗಿ ಅವನು ವಚನಗಳನ್ನು ಷಟಸ್ಥಲ ತತ್ವಕ್ಕೆ ಅನುಸಾರವಾಗಿ ಸಂಘಟಿಸಿ, ವ್ಯಾಖ್ಯಾನಿಸುತ್ತಾನೆ. ಷಟಸ್ಥಲದ ತತ್ವಗಳು ಗ್ರಾಂಥಿಕ ರೂಪದಲ್ಲಿ ನಮಗೆ ದೊರಕುವುದು ಸಾಮಾನ್ಯವಾಗಿ ಹದಿನಾಲ್ಕನೆಯ ಶತಮಾನದ ಕಡೆಯ ಭಾಗದಲ್ಲಿ ಇಲ್ಲವೆ ಹದಿನೈದನೆಯ ಶತಮಾನದ ಪ್ರಾರಂಭದಲ್ಲಿ. ವಚನಕಾರರು ಪ್ರತಿಪಾದಿಸಿರಬಹುದಾದ ಷಟಸ್ಥಲ ಪರಿಕಲ್ಪನೆಯ ಬಗ್ಗೆ ನಮಗೆ ಸ್ಪಷ್ಟವಾಗಿ ತಿಳಿದಿಲ್ಲ. ಏಕೆಂದರೆ ವಚನಗಳಲ್ಲದೆ 13&#x2014;14ನೆಯ ಶತಮಾನದ ಇತರೆ ಕಾವ್ಯಗಳಲ್ಲಿ ಸ್ಥಲದ ವಿಸ್ತೃತ ಚರ್ಚೆ ದೊರಕುವುದಿಲ್ಲ. ಇದು ಎರಡನೆಯ ಅಂಶ.</p>
			<p>ನಾವು ಗಮನಿಸಬೇಕಾಗಿರುವ ಮೂರನೆಯ ಅಂಶವೆಂದರೆ ಮುಕುಂದ ಪೆದ್ದಿಯು ಅಲ್ಲಮನ ಜೀವನ ಮತ್ತು ವಚನಗಳನ್ನು ಹೇಗೆ ವ್ಯಾಖ್ಯಾನಿಸುತ್ತಿದ್ದಾನೆ ಎನ್ನುವುದು. ಮುಕುಂದ ಪೆದ್ದಿಯ ವಿವರಣೆ ಹರಿಹರನ ವಿವರಣೆಗಿಂತ ಭಿನ್ನವಾದುದೇನಲ್ಲ. ಆದರೆ ವಿರಕ್ತರು ಅಲ್ಲಮನ ಬದುಕನ್ನು ವಿಭಿನ್ನವಾಗಿ ಪ್ರತಿನಿಧಿಸುತ್ತಾರೆ. ಹಾಗೆ ನೋಡಿದರೆ ಚಾಮರಸನ ಪ್ರಭುಲಿಂಗಲೀಲೆಯು ಅಲ್ಲಮನನ್ನು ಹುಟ್ಟಿನಿಂದಲೇ ನಿಷ್ಕಳಂಕ ಸಾಧಕನೆಂದು ತೋರಿಸಲು ಕನ್ನಡ ಶೈವಕಥನಗಳಲ್ಲಿ ಆಗುತ್ತಿರುವ ಮೊದಲ ಪ್ರಯತ್ನ. ಚಾಮರಸನ ಅಲ್ಲಮ ಮೋಹದಲ್ಲಿ ತೊಳಲುವವನಲ್ಲ, ತನ್ನ ಪ್ರಿಯತಮೆಯ ಅಗಲಿಕೆಯ ನೋವಿನಿಂದ ದಿಗ್ಭ್ರಮೆಗೊಳಗಾಗುವವನೂ ಅಲ್ಲ. ಅವನು ನಿಷ್ಠುರ ಸನ್ಯಾಸಿ, ಶ್ರೇಷ್ಠ ಗುರು ಮತ್ತು ಮಾರ್ಗದರ್ಶಕ. ಭಗವದ್ಗೀತೆಯ ಕೃಷ್ಣನಂತೆ ತಾನು ಭೇಟಿಯಾಗುವ ಎಲ್ಲ ಭಕ್ತರನ್ನೂ ಆಧ್ಯಾತ್ಮಿಕ ಸಾಧನೆಯ ದಾರಿಯಲ್ಲಿ ತೊಡಗಿಸುತ್ತಾನೆ. ಚಾಮರಸನ ಕಲ್ಪನೆಯ ಅಲ್ಲಮನ ಬದುಕು ಅವನಿಂದ ಕಲಿಯಲಿರುವ ಶೈವಭಕ್ತರುಗಳ ಭೇಟಿಗಳ ಸರಣಿ. ಯಾವಾಗಲೂ ಚಲಿಸುತ್ತಲೇ ಇರುವ ಜಂಗಮ ಗುರುವಿನ ಪ್ರತೀಕವಾಗಿ ಅಲ್ಲಮನು ವಿವಿಧ ಶೈವ ಸಂಪ್ರದಾಯದ ಭಕ್ತರನ್ನು ಭೇಟಿ ಮಾಡುತ್ತ ಅವರಿಗೆ ದಾರಿಯನ್ನು ತೋರಿಸುವ ಚಾಮರಸನ ಕಥನದ ಕೇಂದ್ರದಲ್ಲಿಯೇ ಉಳಿಯುತ್ತಾನೆ. </p>
			<figure class="float-md-right maxw-300"><img class="img-fluid" src="<?=PUBLIC_URL?>images/201801/0066a.jpg" /></figure>
			<p>ಈ ಹೊಸ ಅಲ್ಲಮನ ಸುತ್ತಲೇ ವಿರಕ್ತ ಕವಿಗಳು 12ನೆಯ ಶತಮಾನದ ವಚನ ಚಳುವಳಿಯ ಕಥನವನ್ನು ಕಟ್ಟುತ್ತಾರೆ ಎಂದು ವಿಶೇಷವಾಗಿ ಹೇಳಬೇಕಿಲ್ಲ. 13&#x2014;14ನೆಯ ಶತಮಾನಗಳಲ್ಲಿ ಶೈವಕವಿಗಳು ಬಸವಣ್ಣನನ್ನು ಕೇಂದ್ರದಲ್ಲಿರಿಸಿಕೊಂಡಿದ್ದರೆ, 15ನೆಯ ಶತಮಾನದ ನಂತರದ ಕಥನಗಳಲ್ಲಿ ಬಹುತೇಕ ಅಲ್ಲಮನೇ ಮುಖ್ಯನಾಗುತ್ತಿರುವುದು. ಅವನ ಜೊತೆಗೆ ಬಸವಣ್ಣ ಮತ್ತು ಚೆನ್ನಬಸವಣ್ಣರಿದ್ದರೂ, ಯಾರು ಪ್ರಮುಖರು ಎನ್ನುವುದರ ಬಗ್ಗೆ ಅಂತಹ ಗೊಂದಲಗಳಿಲ್ಲ. ಹೀಗೆ ಅಲ್ಲಮಕೇಂದ್ರತ ವೀರಶೈವ &#x2014; ಲಿಂಗಾಯತ ಪ್ರಪಂಚವೊಂದು ಸೃಷ್ಟಿಯಾಗುವುದು ನಾವು 15ನೆಯ ಶತಮಾನದಲ್ಲಿ ಗಮನಿಸಬಹುದಾದ ಬಹುದೊಡ್ಡ ಪಲ್ಲಟ.</p>
			<p>ಈ ಎಲ್ಲ ವಿಶ್ಲೇಷಣೆಗಳ ಜೊತೆಗೆ ನಮ್ಮ ಉದ್ದೇಶಗಳಿಗೆ ಮುಖ್ಯವಾದ ಮತ್ತೊಂದು ಅಂಶವನ್ನು ಗಮನಿಸಿ: ಮೇಲಿನ ಪ್ರಕರಣವು ವಿಜಯನಗರದಲ್ಲಿ ಹೊರಹೊಮ್ಮಿದ ಮುಖ್ಯವಾದ ಮೂರು ಹೊಸ ರೀತಿಯ ಪಠ್ಯ ರೂಪಗಳನ್ನು ನಮಗೆ ತೋರಿಸುತ್ತಿದೆ. ಅವು ಯಾವುವೆಂದರೆ ವಚನಗಳ ಸಂಕಲನ ಮತ್ತು ಸಂಪಾದನೆ, ವಚನಗಳ ವ್ಯಾಖ್ಯಾನ ಮತ್ತು ವಚನಕಾರರ ಬದುಕುಗಳ ಬಗೆಗಿನ ಕಥನಗಳು. ಈ ಮೂರು ರೀತಿಯ ಪಠ್ಯ ಚಟುವಟಿಕೆಗಳು ಹಲವಾರು ಹೊಸ ಸಾಹಿತ್ಯರೂಪಗಳ ಹುಟ್ಟಿಗೆ ಕಾರಣವಾಯಿತು. ಈ ಎಲ್ಲ ಹೊಸ ಕಾವ್ಯರೂಪಗಳು ಆಸ್ಥಾನಗಳಲ್ಲಿ ಸೃಷ್ಟಿಯಾಗುತ್ತಿರುವ ಸೌಂದರ್ಯಶಾಸ್ತ್ರವನ್ನು, ಛಂದಸ್ಸಿನ ರೂಪಗಳನ್ನು ಅನುಸರಿಸುವುದಿಲ್ಲ. ದೊರೆ ದೇವರಾಯನು ವಿರಕ್ತರನ್ನು ಗೌರವಿಸುವಂತೆ ತೋರಿಸಿದರೂ ವಿರಕ್ತ ಕಾವ್ಯಗಳು ತೋರಿಸಿದರೂ ಸಹ ವಿರಕ್ತರು ಅವನಿಗಾಗಿ ಬರೆಯುವುದಿಲ್ಲ. ನಿಜವಾಗಿ ಹೇಳುವುದಾದರೆ ಪ್ರಭುಲಿಂಗಲೀಲೆ ಮತ್ತು ವಚನಗಳ ಸಂಕಲನಗಳಿಗೆ ಮುಖ್ಯವಾದ ಓದುವ ವರ್ಗವೆಂದರೆ ಹದಿನೈದನೆಯ ಶತಮಾನದಿಂದ ದೊಡ್ಡದಾಗಿ ಬೆಳೆಯುತ್ತಿರುವ ವೀರಶೈವ ಸಮುದಾಯ. ವಿರಕ್ತ ಗುರುಗಳು ಈ ಪಠ್ಯಗಳನ್ನು ಓದಿ, ವ್ಯಾಖ್ಯಾನ ಮಾಡುವ ಕೆಲಸವನ್ನು ಮುಂದಿನ ಐದು ಶತಮಾನಗಳ ಕಾಲ ಮಾಡಿದರು. ಹಾಗಾಗಿ ಚಾಮರಸ ಮತ್ತು ಜಕ್ಕಣನಂತಹರು ಆಸ್ಥಾನಕ್ಕೆ ಸಂಬಂಧ ಹೊಂದಿರುವವರಂತೆ ಕಂಡುಬಂದರೂ ಸಹ ಅವರು ಸಾಮಾನ್ಯ ವಿರಕ್ತರು ತೋರಿಸುತ್ತಿರುವ ರ್ಯಾಡಿಕಲ್ ಶಕ್ತಿ ಮತ್ತು ಕಲ್ಪನೆಗಳಿಂದಲೇ ಪ್ರೇರಿತರಾಗಿದ್ದಾರೆ.</p>
			<p>ಜಕ್ಕಣ ವಚನಗಳ ಮೊದಲ ಸಂಗ್ರಹಕಾರ ಮತ್ತು ಸಂಪಾದಕನಲ್ಲ. ಅವನ ಹಿರಿಯ ಸಮಕಾಲೀನನಾದ ಮಹಾಲಿಂಗದೇವನು ವಚನಗಳ ಮೊದಲ ಸಂಕಲನವನ್ನು ಮಾಡಿದನು. ಇವರಿಬ್ಬರೂ ಒಂದೆ ಬೌದ್ಧಿಕ ಪರಂಪರೆಗೆ ಸೇರಿದವರು. ಜಕ್ಕಣನ ಗುರುವಾದ ಕುಮಾರ ಬಂಕನಾಥನು ಮಹಾಲಿಂಗದೇವನ ಶಿಷ್ಯ. ಹದಿನೈದನೆಯ ಶತಮಾನದ ಹೊತ್ತಿಗೆ ವಚನಕಾರರ ಬದುಕಿನ ಮೇಲೆ ಹರಿಹರ ರಾಘವಾಂಕ ಮೊದಲಾದವರು ಕನ್ನಡದಲ್ಲಿಯೂ, ಮಲ್ಲಿಕಾರ್ಜುನ ಪಂಡಿತ, ಸೋಮನಾಥಾದಿಗಳು ತೆಲುಗಿನಲ್ಲಿಯೂ ನೂರಾರು ಕಾವ್ಯಗಳನ್ನು ರಚಿಸಿದ್ದರು. ಆದರೆ ಮಹಾಲಿಂಗದೇವನ ಏಕೋತ್ತರ ಶತಸ್ಥಲಕ್ಕಿಂತ ಮೊದಲಿನ ವಚನಸಂಗ್ರಹಗಳು ನಮಗೆ ಲಭ್ಯವಿಲ್ಲ.</p>
			<p>ಅಂದರೆ 15ನೆಯ ಶತಮಾನದ ಪ್ರಾರಂಭಕ್ಕಿಂತ ಮೊದಲು ವಚನಗಳನ್ನು ಬರವಣಿಗೆಗೆ ಇಳಿಸಿ, ಸಂಗ್ರಹಿಸಿದ್ದರೆ ಅವುಗಳು ಕಳೆದುಹೋಗಿವೆ. ಆದರೆ ಮಹಾಲಿಂಗದೇವ, ಕುಮಾರ ಬಂಕನಾಥ ಮತ್ತು ಜಕ್ಕಣರ ಕಾಲದಲ್ಲಿ, ಅವರ ಪ್ರಯತ್ನಗಳ ಫಲವಾಗಿಯೇ ವಚನಗಳನ್ನು ಸಂಕಲಿಸುವುದು ಮತ್ತು ಬರವಣಿಗೆಗೆ ಇಳಿಸುವುದು ಪ್ರಾರಂಭವಾಗಿದ್ದರೆ, ಇದು ವಚನಗಳ ರಚನೆಯಾಗಿದ್ದ ಕಲ್ಯಾಣದಿಂದ ದೂರದಲ್ಲಿರುವ ವಿಜಯನಗರದಲ್ಲಿ ನಡೆಯುತ್ತಿರುವ ಅಚ್ಚರಿಯ ವಿದ್ಯಮಾನ. ನಾನು ಮೇಲೆ ಗುರುತಿಸಿದ ವಚನಕಾರರ ಮೇಲಿನ ಕನ್ನಡ ಮತ್ತು ತೆಲುಗು ಕಾವ್ಯಗಳು ಹಾಗೂ ಕೆಲವು ಕನ್ನಡ ಶಾಸನಗಳಲ್ಲಿ ವಚನಗಳು ಅಥವಾ ಅವುಗಳ ಸಾಲುಗಳು ಅಪರೂಪಕ್ಕೆ ಕಾಣಸಿಗುತ್ತವೆ. ವಚನಕಾರರ ಬದುಕಿನ ಇತರೆ ಎಲ್ಲ ಆಯಾಮಗಳೂ ಕಾಣಸಿಗುತ್ತವೆ, ವಚನಗಳ ರಚನೆಯನ್ನು ಹೊರತುಪಡಿಸಿ.</p>
			<p>ಹೀಗೆ ನೋಡಿದಾಗ ಹದಿನೈದನೆಯ ಶತಮಾನದ ತನಕ ಶೈವ ಕವಿಗಳಾಗಲಿ ಅಥವಾ ಇತರರಾಗಲಿ ವಚನಕಾರರನ್ನು ವಚನಗಳನ್ನು ರಚಿಸಿದವರು ಎಂದು ನಿಖರವಾಗಿ ಗುರುತಿಸಿದಂತೆ ಅಥವಾ ಮೌಲ್ಯ ಮಾಡಿದಂತೆ ತೋರುತ್ತಿಲ್ಲ. ಲೇಖಕ ಅಥವಾ ಆಥರ್ ಎಂಬ ಸ್ಥಾನಮಾನವನ್ನು ಹದಿನೈದನೆಯ ಶತಮಾನದಲ್ಲಿ ಕಟ್ಟಿಕೊಟ್ಟಂತೆ ಆ ಮೊದಲು ಆಗಿರಲಿಲ್ಲ ಎಂದರೆ ಉತ್ಪ್ರೇಕ್ಷೆಯಾಗಲಾರದು. ಇದೊಂದು ಇಂದಿನ ಲಿಂಗಾಯತ &#x2014; ವೀರಶೈವ ಚರ್ಚೆಗಳ ಹಿನ್ನೆಲೆಯಲ್ಲಿ ಬಹಳ ಮುಖ್ಯವಾದ ಅಂಶ.</p>
			<p>15ನೆಯ ಶತಮಾನದ ಸಂಕಲನಕಾರರು ಮತ್ತು ವ್ಯಾಖ್ಯಾನಕಾರರು ಏಕೆ ವಚನಗಳ ಸುತ್ತ ಹೊಸ ಬೌದ್ಧಿಕ ಯೋಜನೆಗಳನ್ನು ಪ್ರಾರಂಭಿಸಿದರು ಎನ್ನುವ ಪ್ರಶ್ನೆಗೆ ಉತ್ತರಿಸಲು ಹೆಚ್ಚಿನ ಆಕರಗಳಿಲ್ಲ. ನಾನು ಹಿಂದಿನ ಭಾಗದಲ್ಲಿ ಅದೃಶ್ಯಕವಿಯ ಪ್ರೌಢದೇವರಾಯಚರಿತೆಯ ವಿಸ್ತೃತ ಚರ್ಚೆಯನ್ನು ಕೈಗೊಂಡಿದ್ದು ಈ ಕಾರಣದಿಂದಲೇ. ಜಕ್ಕಣ ಮತ್ತು ಅವನ ಸಹವರ್ತಿಗಳು ತಾವು ವಚನಗಳನ್ನು ಯಾವ ಆಕರಗಳಿಂದ ಪಡೆಯುತ್ತಿದ್ದೇವೆ ಎನ್ನುವುದನ್ನಾಗಲಿ ಅಥವಾ ಏಕೆ ಸಂಕಲನ&#x2014; ವ್ಯಾಖ್ಯಾನ ಯೋಜನೆಗಳನ್ನು ಹಮ್ಮಿಕೊಂಡೆವು ಎನ್ನುವುದರ ಬಗ್ಗೆ ಏನನ್ನೂ ಹೇಳುವುದಿಲ್ಲ. ಆದರೆ ಈ ಹಿಂದೆಯೂ ನಾನು ಗುರುತಿಸಿದಂತೆ ವಚನಗಳ ಪಠ್ಯ, ಅವುಗಳ ಸಂಕಲನ ಮತ್ತು ವಚನಕಾರರ ಬದುಕು &#x2014; ಈ ಮೂರೂ ಸಹ ಬೌದ್ಧಿಕ ಚಟುವಟಿಕೆಗಳ ಒಂದೆ ಕ್ಷೇತ್ರವಾಗಿತ್ತು. ಈ ಮೂರೂ ಕೆಲಸಗಳನ್ನು ಪ್ರತ್ಯೇಕವಾಗಿ ಮತ್ತು ಜೊತೆಯಲ್ಲಿ ಹೇಗೆ ಮಾಡುತ್ತವೆ ಎನ್ನುವುದನ್ನು ಈಗ ನೋಡೋಣ.</p>
			<h3>ವಚನಗಳ ಸಂಗ್ರಹ:</h3>
			<p>ಬಹುಶಃ ವಿರಕ್ತ ಪರಂಪರೆಯ ಮೊದಲ ಸಂಪಾದಕ ಮಹಾಲಿಂಗದೇವನು. ಅವನು ತನ್ನನ್ನು ಗುರುತಿಸಿಕೊಳ್ಳುವುದು ಶಿವನಿಂದ ಪ್ರಾರಂಭವಾಗಿ 12ನೆಯ ಶತಮಾನದ ವಚನಕಾರನಾದ ಉರಿಲಿಂಗಪೆದ್ದಿಯನ್ನೂ ಒಳಗೊಂಡ ಗುರುಪರಂಪರೆಯಲ್ಲಿ. ಜಕ್ಕಣನ ಕೋರಿಕೆಯ ಮೇರೆಗೆ ಮಹಾಲಿಂಗದೇವನು ಏಕೋತ್ತರ ಷಟಸ್ಥಲವೆಂಬ ವಚನಸಂಕಲನವನ್ನು ಹೊರತಂದನು. ಅದರಲ್ಲಿ 34 ವಚನಕಾರರ 934 ವಚನಗಳನ್ನು ಮತ್ತು ಹಾಡುಗಳನ್ನು ಸೇರಿಸಿದ್ದನು. ಹಾಡುಗಳಿಗೆ ಅವುಗಳ ರಾಗಗಳನ್ನು ಸಹ ಗುರುತಿಸಿದ್ದನು. ನಾವು ಏಕೋತ್ತರ ಷಟಸ್ಥಲವನ್ನು ಮೊದಲ ವಚನಸಂಗ್ರಹವಾಗಿ ಪರಿಗಣಿಸುವುದಾದರೆ (ಅದು ಈಗ ಲಭ್ಯವಿರುವ ಅತ್ಯಂತ ಹಳೆಯ ವಚನಸಂಗ್ರಹ ಎನ್ನುವುದಂತೂ ಸತ್ಯ) ಮಹಾಲಿಂಗದೇವನು ಎರಡು ಮಹತ್ವದ ವಿನೂತನ ಆವಿಷ್ಕಾರಗಳಿಗೆ ಶ್ರೇಯಸ್ಸು ಪಡೆಯುತ್ತಾನೆ. ಮೊದಲಿಗೆ, ಅವನು ವಚನಗಳನ್ನು ಸಂಗ್ರಹಿಸುವ ಉದ್ದೇಶಕ್ಕಾಗಿ ಒಂದು ಪಠ್ಯಯೋಜನೆಯನ್ನು ಒದಗಿಸಿದನು. ಒಬ್ಬ ಶರಣನು ತನ್ನ ಆಧ್ಯಾತ್ಮಿಕ ಪ್ರಯಾಣದಲ್ಲಿ 101 ಘಟ್ಟಗಳನ್ನು ಹಾದುಹೋಗುತ್ತಾನೆ ಎಂದೂ ಮಹಾಲಿಂಗದೇವನು ಸೂಚಿಸಿದನು. ಅಲ್ಲದೆ ಅವನು ಪ್ರತಿಯೊಂದು ಸ್ಥಳಕ್ಕೂ ಒಂದು ದೊಡ್ಡ ವಾಕ್ಯದ ರೂಪದಲ್ಲಿ ಸೂತ್ರವನ್ನು ಬರೆದು, ಅದಕ್ಕೆ ಸೂಕ್ತವಾದ ವಚನಗಳನ್ನು ಸಂಗ್ರಹಿಸಿದನು. ಈ ವಚನಗಳ ನಂತರದಲ್ಲಿ ಸ್ವರವಚನಗಳನ್ನೂ ಸೇರಿಸಿದನು. ಈ ಸ್ವರವಚನಗಳ ಮೂಲವೂ ಹಲವು ಚರ್ಚೆಗಳನ್ನು ಹುಟ್ಟುಹಾಕಿದೆ. ಎಲ್. ಬಸವರಾಜು ಅವರು ವಚನಕಾರರೇ ಈ ಸ್ವರವಚನಗಳನ್ನೂ ರಚಿಸಿದ್ದಾರೆ ಎನ್ನುವ ವಾದವನ್ನು ಮುಂದಿಟ್ಟಿದ್ದಾರೆ. ಆದರೆ ಇದರ ಬಗ್ಗೆ ನಿಖರವಾಗಿ ಹೇಳಲು ಅಗತ್ಯ ಆಕರಗಳ ಕೊರತೆಯಿದೆ.</p>
			<p>ಮಹಾಲಿಂಗದೇವನ ಎರಡನೆಯ ದೊಡ್ಡ ಸಾಧನೆಯೆಂದರೆ ಸ್ಥಲ ಸಿದ್ಧಾಂತದ ಬಳಕೆಯೇ. ಆ ವೇಳೆಗಾಗಲೆ ಸಿದ್ಧಾಂತಶಿಖಾಮಣಿ ಮತ್ತಿತರ ಶಾಸ್ತ್ರ ಪಠ್ಯಗಳಲ್ಲಿ ಸ್ಥಲಗಳ ಬಗ್ಗೆ ಸಾಕಷ್ಟು ಚರ್ಚೆಯಾಗಿದ್ದರೂ, ಮಹಾಲಿಂಗದೇವನು ಸ್ಥಲಗಳನ್ನು ಆಧರಿಸಿದ ಭಕ್ತನೊಬ್ಬನ ಆಧ್ಯಾತ್ಮಿಕ ಪ್ರಗತಿಯ ಪ್ರಯಾಣವನ್ನು ಚೌಕಟ್ಟಾಗಿ ಬಳಸಿಕೊಂಡು ವಚನಗಳನ್ನು ಸಂಘಟಿಸಿದನು. ಕನ್ನಡ ಸಾಹಿತ್ಯ ಚರಿತ್ರೆಯಲ್ಲಿ ಬಸವಣ್ಣ ಮತ್ತು ಇತರ ಶರಣರು ಸ್ಥಲಗಳ ಆಧಾರದ ಮೇಲೆಯೇ ವಚನಗಳನ್ನು ರಚಿಸಿದ್ದಾರೆ, ಆದರೆ ಅವುಗಳ ಸಂಗ್ರಹ ಹದಿನೈದನೆಯ ಶತಮಾನದವರೆಗೆ ಆಗಿರಲಿಲ್ಲ ಎನ್ನುವುದನ್ನು ವ್ಯಾಪಕವಾಗಿ ಒಪ್ಪಿಕೊಳ್ಳಲಾಗಿದೆ. ಇಲ್ಲಿ ವಚನಕಾರರಿಗೂ, ಸ್ಥಲಸಿದ್ಧಾಂತವನ್ನು ಚರ್ಚಿಸುವ ಇತರ ಶೈವ ಚಿಂತಕರಿಗೂ ಯಾವುದೆ ಭಿನ್ನಾಭಿಪ್ರಾಯಗಳಿರಲಿಲ್ಲ ಎಂದು ಸಹ ಹೇಳಲಾಗುತ್ತದೆ. ಈ ಅಭಿಪ್ರಾಯಕ್ಕೆ ಪುಷ್ಟಿಕೊಡುವ ಅಥವಾ ಅಲ್ಲಗಳೆಯುವ ಆಧಾರಗಳು ಲಭ್ಯವಿಲ್ಲ. ಆದೇನೆ ಇರಲಿ ಮಹಾಲಿಂಗದೇವನು ವಿವಿಧ ಪಠ್ಯಗಳ ಸಂಪ್ರದಾಯಗಳನ್ನು ಒಂದೆಡೆಗೆ ಸೇರಿಸಿದ ಎನ್ನುವುದರ ಬಗ್ಗೆ ಯಾವುದೆ ಅನುಮಾನಗಳಿಲ್ಲ.</p>
			<p>ಕುತೂಹಲದ ಸಂಗತಿಯೆಂದರೆ ಜಕ್ಕಣ ಕೂಡ ತನ್ನ ನೂರೊಂದುಸ್ಥಲ ಕೃತಿಯಲ್ಲಿ ವಚನಕಾರರು ಮತ್ತು ಶೈವ ಚಿಂತಕರ ನಡುವಿನ ಸಂಬಂಧವನ್ನು ಗುರುತಿಸುತ್ತಾನೆ. ಅವನ ಪ್ರಕಾರ ಮೊದಲು ಶಿವನಿಂದಲೇ ಕಥಿತವಾಗಿದ್ದ ವೀರಶೈವ ತತ್ವವನ್ನು ನಂತರದಲ್ಲಿ ರೇವಣಸಿದ್ಧನು ಅಗಸ್ತ್ಯನಿಗೆ ಬೋಧಿಸಿದನಂತೆ. ಮಹಾಲಿಂಗದೇವನಂತೆ ಜಕ್ಕಣನೂ ಸಹ ಸ್ವರವಚನಗಳನ್ನು ತನ್ನ ಸಂಕಲನದಲ್ಲಿ ಸೇರಿಸಿದ. ಅಲ್ಲದೆ ಇಬ್ಬರೂ ಪ್ರತಿ ಸ್ವರವಚನಕ್ಕೂ ರಾಗ, ತಾಳ ಮತ್ತು ಪಾದಗಳ ವ್ಯವಸ್ಥಿತ ವಿವರಣೆಯನ್ನು ನೀಡಿದರು ಹಾಗೂ ಕಾವ್ಯ&#x2014;ಸಂಗೀತಗಳ ಸಮಾಗಮಕ್ಕೆ ಕಾರಣರಾದರು.</p>
			<h3>ವಚನಗಳ ವ್ಯಾಖ್ಯಾನ:</h3>
			<p>ವಿರಕ್ತರ ಎರಡನೆಯ ಮುಖ್ಯ ಪಠ್ಯಯೋಜನೆ ವಚನಗಳ ಮೇಲೆ ವ್ಯಾಖ್ಯಾನಗಳನ್ನು ಬರೆಯುವುದು. ಜಕ್ಕಣನ ಗುರುವಾದ ಕುಮಾರ ಬಂಕನಾಥನೆ ನಮಗೆ ತಿಳಿದಿರುವ ಮೊದಲ ವ್ಯಾಖ್ಯಾನಕಾರ. ಅವನು ಬರೆದ ಷಟಸ್ಥಲೋಪದೇಶದಲ್ಲಿ ಅಲ್ಲಮನ 604 ವಚನಗಳ ವ್ಯಾಖ್ಯಾನವಿದೆ. ಬಂಕನಾಥನು ಈ ಕೃತಿಯನ್ನು ರಚಿಸಿದ್ದು ಜಕ್ಕಣನಿಗೆ ಪಾಠ ಹೇಳಿಕೊಡಲೆಂದು. ಬಂಕನಾಥನು ವಚನಗಳು ಮತ್ತು ಅವುಗಳ ವ್ಯಾಖ್ಯಾನಗಳನ್ನು ಸಂಘಟಿಸಿಲು ಒಂದು ಸರಳ ಯೋಜನೆಯೊಂದನ್ನು ರೂಪಿಸಿಕೊಂಡನು: ಸ್ಥಲವನ್ನು ಗುರುತಿಸುವುದು, ಪ್ರತಿ ಸ್ಥಲಕ್ಕೂ ವಚನಗಳನ್ನು ಸೇರಿಸಿ ಅವುಗಳ ಪ್ರತಿಪದಕ್ಕೂ ವ್ಯಾಖ್ಯಾನವನ್ನು ನೀಡುವುದು. ಎಲ್ಲೆಲ್ಲಿ ಅಗತ್ಯವೋ ಅಲ್ಲಿ ಬಂಕನಾಥನು ಸಂಸ್ಕೃತದ ಶ್ಲೋಕಗಳನ್ನು ಬಳಸಿದನು.</p>
			<p>ಜಕ್ಕಣನ ಸಮಕಾಲೀನನಾದ ಕಲ್ಲುಮಠದ ಪ್ರಭುದೇವನು ಬಹುಶಃ ವಿರಕ್ತ ಪರಂಪರೆಯ ಬಹುಮುಖ್ಯ ವಚನ ವ್ಯಾಖ್ಯಾನಕಾರ. ಚಾಮರಸ ಪ್ರಕರಣವು ವಿಜಯನಗರದ ಆಸ್ಥಾನದಲ್ಲಿ ನಡೆದಾಗ, ಪ್ರಭುದೇವನೂ ಹಾಜರಿದ್ದನೆಂದು ಎಲ್ಲ ಕಥನಗಳಲ್ಲಿಯು ಉಲ್ಲೇಖಿಸಲಾಗಿದೆ. ಪ್ರಭುದೇವನು ಎರಡು ಕೃತಿಗಳನ್ನು ರಚಿಸಿದನು: ಲಿಂಗಲೀಲಾವಿಲಾಸಚಾರಿತ್ರ ಮತ್ತು ಪ್ರಭುದೇವರ ಮಂತ್ರಗೋಪ್ಯದ ಟೀಕೆ.</p>
			<p>ಇಲ್ಲಿ ಕಲ್ಲುಮಠದ ಪ್ರಭುದೇವನ ಮೊದಲ ಕೃತಿಯನ್ನು ಸ್ವಲ್ಪ ಅವಲೋಕಿಸೋಣ. ಲಿಂಗಲೀಲೆಯೆಂದರೇನು? ಪ್ರಭುದೇವನು ಶಿವಲೀಲೆಯನ್ನು ಆತ್ಮದ ಲೀಲೆಯೆಂದು ಪರಿಗಣಿಸುತ್ತಾನೆ. ಬಸವಣ್ಣ ಮತ್ತಿತರರ ವಚನಗಳಿಂದ ಪ್ರಭುದೇವನು ಪಡೆಯುವ ಮುಖ್ಯ ಒಳನೋಟವೆಂದರೆ ಪೂಜೆಗೊಳಗಾಗುತ್ತಿರುವ ಶಿವ ಮತ್ತು ಪೂಜೆಮಾಡುತ್ತಿರುವ ಭಕ್ತ ಇಬ್ಬರೂ ಒಂದೆ ಹಾಗೂ ಇಬ್ಬರೂ ಸೇರಿಯೇ ಆತ್ಮವಾಗುತ್ತಿದೆ ಎನ್ನುವುದು. ಈ ಒಳನೋಟವನ್ನು ಅರಿತು, ಅದಕ್ಕೆ ಅನುಗುಣವಾಗಿ ಆಧ್ಯಾತ್ಮಿಕ ಸಾಧನೆಯನ್ನು ಕೈಗೊಳ್ಳಲು ಇರುವ ಪಥವೇ ಷಟಸ್ಥಲ. ಈ ಶರಣ ಪಥವು ವೇದಾಗಮಗಳಲ್ಲಿ ಇಲ್ಲ ಎಂದು ಕಲ್ಲುಮಠದ ಪ್ರಭುದೇವ ಸ್ಪಷ್ಟವಾಗಿ ಹೇಳುತ್ತಾನೆ. ಮಿಗಲಾಗಿ ವೇದಾಗಮ ವಿರೋಧಿ ಹೇಳಿಕೆಗಳನ್ನು ಮಾಡುತ್ತಾನೆ. ಅವನ ದೃಷ್ಟಿಯಲ್ಲಿ ಶರಣಚರಿತ ಮತ್ತು ಲಿಂಗಲೀಲಾ ವಿಲಾಸ ಚಾರಿತ್ರಗಳೆರಡೂ ಒಂದೆ.</p>
			<p>ಮಹಾಲಿಂಗದೇವನು ತೆರೆದಿದ್ದ ಪಥದಲ್ಲಿ ಪ್ರಭುದೇವನು ಮುನ್ನಡೆದು ವಚನವ್ಯಾಖ್ಯಾನ ಪರಂಪರೆಯನ್ನು ವ್ಯವಸ್ಥಿತವಾಗಿ ನೆಲೆಗೊಳಿಸುತ್ತಾನೆ. ಆದರೆ ಪ್ರಭುದೇವನು 101 ಸ್ಥಲಗಳನ್ನು ಬಳಸಲಿಲ್ಲ. ಬದಲಿಗೆ ಅವನು ತನ್ನದೆ ಆದ 16 ಸ್ಥಲಗಳ ಯೋಜನೆಯಲ್ಲಿ 770 ವಚನಗಳನ್ನು ಸಂಕಲಿಸಿ, ವ್ಯಾಖ್ಯಾನಿಸಿದನು. ಆದರೆ ಪ್ರಭುದೇವನ 16 ಸ್ಥಲಗಳ ಕ್ರಮವನ್ನು ಮುಂದೆ ಯಾರೂ ಅನುಸರಿಸಲಿಲ್ಲ. ಹೀಗೆ ವಿವಿಧ ವ್ಯಾಖ್ಯಾನಕಾರರು ಬೇರೆಬೇರೆ ಸಂಖ್ಯೆಯ ಯೋಜನೆಗಳನ್ನು ಪ್ರಯೋಗಕ್ಕೊಳಪಡಿಸುತ್ತಿರುವುದು ಬಹುಶಃ 1420ರ ಸರಿಸುಮಾರಿನಲ್ಲಿ ಭಕ್ತನೊಬ್ಬನು ಕ್ರಮಿಸಬೇಕಾದ ಸ್ಥಲಗಳ ಸಂಖ್ಯೆಯ ಕುರಿತಾಗಿ ಒಮ್ಮತವಿರಲಿಲ್ಲ ಎನ್ನುವುದನ್ನು ಸೂಚಿಸುತ್ತದೆ.</p>
			<p>ಆದರೆ ಪ್ರಭುದೇವನು ಪ್ರತಿಸ್ಥಲವನ್ನು ವಿವರಿಸುವಾಗ ಮಹಾಲಿಂಗದೇವನ ಯೋಜನಾಕ್ರಮವನ್ನು ಉಳಿಸಿಕೊಂಡನು: ಸ್ಥಲವೊಂದನ್ನು ಗುರುತಿಸಿ, ಅದಕ್ಕೆ ಅಗತ್ಯವಿರುವ ಸೂತ್ರದ ಹೇಳಿಕೆಯನ್ನು ಬರೆದು ನಂತರ ವಚನ ಮತ್ತು ಅದರ ವ್ಯಾಖ್ಯಾನಗಳನ್ನು ಕ್ರಮವಾಗಿ ಇಟ್ಟುಕೊಂಡಿದ್ದನು. ಬಂಕನಾಥನು ಪ್ರತಿಪದಕ್ಕೂ ಅರ್ಥವಿವರಣೆ ನೀಡಿದರೆ, ಪ್ರಭುದೇವನು ಇಡೀ ವಚನದ ವ್ಯಾಖ್ಯಾನವನ್ನು ಹಾಗೂ ಕೆಲವು ಪದಗಳ ಅರ್ಥಗಳನ್ನು ನೀಡುವ ಪದ್ಧತಿಯನ್ನು ಅಳವಡಿಸಿಕೊಂಡನು. ಲಿಂಗಲೀಲಾವಿಲಾಸಚಾರಿತ್ರದಲ್ಲಿ ಹಾಡುಗಳಿರದಿದ್ದರೂ ಸಹ ಶಿವಪುರಾಣ ಮತ್ತು ಆಗಮಗಳಿಂದ ಸುಮಾರು 150 ಸಂಸ್ಕೃತದ ಹೇಳಿಕೆಗಳಿವೆ. ಬಹುಶಃ ವಿಜಯನಗರ ಕಾಲದ ಬೌದ್ಧಿಕ ಸಂಸ್ಕೃತಿಯ ಹಿನ್ನೆಲೆಯಲ್ಲಿ ಇಂತಹ ನಡೆಗಳು ಅಗತ್ಯವಾಗಿತ್ತೇನೊ.</p>
			<p>ವಚನಗಳ ಸಂಗ್ರಹಣೆ ಮತ್ತು ವ್ಯಾಖ್ಯಾನ ಮಾಡುವ ಈ ಎರಡು ಚಟುವಟಿಕೆಗಳು ಪರಸ್ಪರ ಸಂಬಂಧವನ್ನು ಹೊಂದಿವೆ. ಎರಡರಲ್ಲಿಯೂ ಸ್ಥಲವನ್ನೆ ವಚನಗಳನ್ನು ವ್ಯವಸ್ಥಿತವಾಗಿ ಜೋಡಿಸುವ ತತ್ವವಾಗಿ ಬಳಸುತ್ತಿದ್ದಾರೆ. 15ನೆಯ ಶತಮಾನದ ಕಡೆಯ ಹೊತ್ತಿಗೆ ಈ ಪಠ್ಯ ಚಟುವಟಿಕೆಗಳು ವಿಜಯನಗರ ನಗರದ ಹೊರಗೂ, ಮುಖ್ಯವಾಗಿ ದಕ್ಷಿಣ ಕರ್ನಾಟಕದ ಭಾಗಗಳಲ್ಲಿ, ನಡೆಯಲಾರಂಭಿಸಿದವು. ಇದರಲ್ಲಿ 701 ವಿರಕ್ತ ಗುಂಪಿನ ಮುಖ್ಯ ಪಾತ್ರವಿದೆ. ಇಲ್ಲಿನ ಗಮನಾರ್ಹ ಅಂಶವೆಂದರೆ ಷಟಸ್ಥಲವಲ್ಲದೆ ಇತರ ನಿರ್ದಿಷ್ಟ ಉದ್ದೇಶಗಳಿಗಾಗಿಯೂ ವಚನಗಳನ್ನು ಸಂಗ್ರಹಿಸಲಾಯಿತು. ಉದಾಹರಣೆಗೆ, ತುಮಕೂರು ಭಾಗದಲ್ಲಿ 16ನೆಯ ಶತಮಾನದಲ್ಲಿ ಕಂಡುಬರುವ ಬೋಳ ಬಸವೇಶ್ವರನು ತನ್ನ ವಚನಸಂಗ್ರಹಗಳಲ್ಲಿ ಗುರು,ಜಂಗಮ, ವಿರಕ್ತ, ಭಕ್ತನ ನಡವಳಿಕೆ ಇತ್ಯಾದಿ ವಿಷಯಗಳನ್ನು ಕೇಂದ್ರದಲ್ಲಿರಿಸಿಕೊಂಡಿದ್ದನು. ಹಲವು ವ್ಯಾಖ್ಯಾನಕಾರರು ಆಗಮಗಳೂ ಸೇರಿದಂತೆ ಇತರೆ ಶೈವ ಧಾರ್ಮಿಕ ಪಠ್ಯಗಳ ಮೇಲೆ ವ್ಯಾಖ್ಯಾನಗಳನ್ನು ಬರೆದರು.</p>
			<h3>ವಚನಕಾರರ ಮೇಲಿನ ಕಾವ್ಯಗಳು</h3>
			<p>ಚಾಮರಸ ಪ್ರಕರಣದಲ್ಲಿ ನೋಡಿದ ಮೂರನೆಯ ಆಯಾಮವೆಂದರೆ ವಚನಕಾರರ ಬದುಕಿನ ಕಥನಗಳನ್ನು ಮರುಸೃಷ್ಟಿ ಮಾಡುವ ಅಂಶ. 15ನೆಯ ಶತಮಾನದ ವೇಳೆಗಾಗಲೆ ನೂರಾರು ಕಾವ್ಯಗಳು ಕನ್ನಡ ಮತ್ತು ತೆಲುಗಿನಲ್ಲಿ ಬರೆಯಲ್ಪಟ್ಟಿದ್ದವು. ಈಗ ಹೊಸದಾಗಿ ಬರೆಯಲ್ಪಡುತ್ತಿರುವ ಕಾವ್ಯಗಳು ವಚನಗಳ ವ್ಯಾಖ್ಯಾನ ಮತ್ತು ಸಂಕಲನಗಳು ನಡೆಯುತ್ತಿರುವ ಕಾಲಘಟ್ಟದವು. ಇಲ್ಲಿ ವಚನ ಚಳುವಳಿಯ ಕಾಲವನ್ನು ಹೇಗೆ ವಿಭಿನ್ನವಾಗಿ ನೋಡುವ ಪ್ರಯತ್ನವಿದೆ ಎನ್ನುವುದು ನಮ್ಮ ಕುತೂಹಲವನ್ನು ಸೆಳೆಯುವ ವಿಷಯ.</p>
			<p>ವಚನ ಚಳುವಳಿಯ ಹೊಸ ಕಥನವನ್ನು ಒದಗಿಸುವ ಅತ್ಯುತ್ತಮ ಉದಾಹರಣೆಯೆಂದರೆ ಪ್ರಭುಲಿಂಗಲೀಲೆಯೇ. ಷಟ್ಪದಿಯಲ್ಲಿ ಬರೆದಿರುವ ಈ ಕಾವ್ಯವು ವಿರಾಗಿ ಅಲ್ಲಮನನ್ನು ವಚನ ಚಳುವಳಿಯ ಕೇಂದ್ರದಲ್ಲಿ ಮೊದಲ ಬಾರಿಗೆ ಕೂರಿಸಿತು. ಇದಕ್ಕೆ ಮೊದಲು ಹರಿಹರ ಮತ್ತು ರಾಘವಾಂಕರಲ್ಲಿ ಅಲ್ಲಮನ ಬದುಕಿನ ಹಲವು ಆಯಾಮಗಳು ಚರ್ಚೆಯಾಗಿದ್ದವು. ಆದರೆ ಚಾಮರಸ ಇಡೀ ಹನ್ನೆರಡನೆಯ ಶತಮಾನದ ವಚನ ಚಳುವಳಿಯನ್ನೇ ಮೂಲಭೂತವಾಗಿ ಮರುಕಲ್ಪನೆ ಮಾಡಿಕೊಂಡ. ಈ ಹೊಸ ಕಥನದಲ್ಲಿ ಅಲ್ಲಮನು ವಿವಿಧ ಶೈವಭಕ್ತರೊಡನೆ ಒಡನಾಡುತ್ತ ಅವರ ಆಧ್ಯಾತ್ಮಿಕ ಸಾಧನೆಗೆ ಮಾರ್ಗದರ್ಶನ ನೀಡುತ್ತ, ಅವರ ಮುಕ್ತಿಗೆ ಅನುವು ಮಾಡಿಕೊಡುವ ಹಲವು ಘಟನೆಗಳ ಸರಣಿಯಾಗಿ ಚಾಮರಸ ಕಥಿಸುತ್ತಾನೆ. ಹೀಗೆ ಅಲ್ಲಮನನ್ನು ಕೇಂದ್ರವಾಗಿರಿಸಿಕೊಳ್ಳುವುದು ವಿರಕ್ತ ಕವಿಗಳು ಮತ್ತು ವ್ಯಾಖ್ಯಾನಕಾರರು ಮಾಡುವ ಬಹುದೊಡ್ಡ ಬದಲಾವಣೆ. ಈ ಮಾದರಿಯನ್ನು ಅನುಸರಿಸಿ ಮುಂದಿನ ಎರಡು&#x2014;ಮೂರು ಶತಮಾನಗಳಲ್ಲಿ ಸಾವಿರಾರು ಕಾವ್ಯಗಳನ್ನು ವೀರಶೈವ ಕವಿಗಳು ರಚಿಸಿದರು. ಇಂತಹ ಉದಾಹರಣೆಗಳು ಸಾಹಿತ್ಯ ಸಂಸ್ಕೃತಿಯಲ್ಲಿ ಹಾಗೂ ಮೌಖಿಕ ಪರಂಪರೆಗಳಲ್ಲಿ ಕಾಣಸಿಗುತ್ತವೆ.</p>
			<figure class="float-md-left maxw-600"><img class="img-fluid" src="<?=PUBLIC_URL?>images/201801/0068a.jpg" /></figure>
			<p>ಚಾಮರಸನ ಮತ್ತೊಬ್ಬ ಸಮಕಾಲೀನ ಶಿವಗಣಪ್ರಸಾದಿ ಮಹಾದೇವಯ್ಯನು (ಸುಮಾರು 1430) ಹೊಸದೊಂದು ಪಠ್ಯ ಕಾವ್ಯರೂಪವನ್ನು ಸೃಷ್ಟಿಸಿದನು. ಅವನ ವಿನೂತನ ಮತ್ತು ವಿಶಿಷ್ಟ ಕೃತಿ ಶೂನ್ಯಸಂಪಾದನೆಯು ಚಾಮರಸನ ಪ್ರಭುಲಿಂಗಲೀಲೆಯಂತೆ ಅಲ್ಲಮಪ್ರಭುವನ್ನು ಕಥಾಕೇಂದ್ರದಲ್ಲಿ ಇರಿಸಿಕೊಂಡಿತು. ಇಲ್ಲಿಯೂ ಸಹ ಜಂಗಮ ಸಂಚಾರಿ ಅಲ್ಲಮನು ಶರಣರುಗಳನ್ನು ತನ್ನ ಪ್ರಯಾಣದ ಸಮಯದಲ್ಲಿ ಭೇಟಿ ಮಾಡುತ್ತ, ಅವರ ಆಧ್ಯಾತ್ಮಿಕ ಸಾಧನೆಗೆ ಮಾರ್ಗದರ್ಶನ ನೀಡಿದನು. ಆದರೆ ಶೂನ್ಯಸಂಪಾದನೆಯ ನಿಜವಾದ ಅನ್ವೇಷಣೆಯೆಂದರೆ ವಚನಗಳನ್ನು ಕಥನಗಳ ಮುಖ್ಯ ಭಾಗವಾಗಿಸಿ, ಅವುಗಳನ್ನು ಶರಣರ ಮಾತು ಎಂದು ಅರ್ಥೈಸಿದ್ದು. ಆಗ ಪ್ರತಿಯೊಂದು ಆಧ್ಯಾಯವೂ ಅಲ್ಲಮ ಮತ್ತು ಶರಣನೋರ್ವನ ನಡುವಣ ಭೇಟಿಯ ಪ್ರಕರಣವಾಗಿ ಪರಿಣಮಿಸಿತು. ವಚನಸಂಗ್ರಹಗಳಲ್ಲಿ ಅಥವಾ ವ್ಯಾಖ್ಯಾನಗಳಲ್ಲಿ ಸ್ಥಲದ ಆಧಾರದ ಮೇಲೆ ವಚನಗಳನ್ನು ಸಂಕಲಿಸಲಾಗಿದ್ದರೆ, ಶೂನ್ಯಸಂಪಾದನೆಯಲ್ಲಿ ಅಲ್ಲಮನ ಭೇಟಿಯ ಆಧಾರದ ಮೇಲೆ ಕಥನ ಮುಂದುವರೆಯಿತು.</p>
			<p>ಸಂಪಾದಕ ಮಹಾದೇವಯ್ಯನಿಗೆ ತಾನು ವಚನಗಳಿಗೆ ಸಂದರ್ಭವೊಂದನ್ನು ಕಟ್ಟಿಕೊಡುತ್ತಿದ್ದೇನೆ ಎಂಬ ಅರಿವಿತ್ತು. ಅದಕ್ಕಾಗಿಯೆ ಬಸವ ಮತ್ತಿತರ ಶರಣರ ಸದ್ಗೋಷ್ಠಿಯನ್ನು ಬಿಡಿ ಶಿವಾದ್ವೈತ ವಚನಗಳನ್ನು ಪ್ರಶ್ನೋತ್ತರ ರೂಪದಲ್ಲಿ ಸೇರಿಸಿ ಪ್ರಸಂಗವೊಂದನ್ನು ರಚಿಸಿರುವುದಾಗಿ ಅವನು ಹೇಳಿಕೊಳ್ಳುತ್ತಾನೆ. ಹಾಗಾಗಿ ಕಥಾಹಂದರವೇ ನಾಟಕೀಯತೆಯನ್ನು ಕಟ್ಟಿಕೊಡುತ್ತಿದೆ</p>
			<p>ಬಹಳ ಮುಖ್ಯವಾಗಿ ಶೂನ್ಯಸಂಪಾದನೆಯ ಬಹುದೊಡ್ಡ ಸಾಧನೆಯೆಂದರೆ ವಚನಗಳನ್ನು ವಚನಕಾರರ ಮಾತು ಎಂದು ಪ್ರತಿಷ್ಠಾಪಿಸಿದ್ದು. ಇಂದು ಎಲ್ಲರಿಗೂ ಬಹಳ ಸ್ವಾಭಾವಿಕವೆನಿಸುವ ಈ ಒಳನೋಟ 15ನೆಯ ಶತಮಾನಕ್ಕೆ ಮುನ್ನ ಇರಲಿಲ್ಲ ಎಂದರೆ ತಪ್ಪಾಗಲಾರದು.</p>
			<p>ಪ್ರತಿಯೊಂದು ಪ್ರಸಂಗವೂ ವೀರಶೈವ ತತ್ವಗಳು ಮತ್ತು ಆಚರಣೆಗಳ ಪರಿಣಾಮಿತನದ ಬಗ್ಗೆ ಒಂದು ಸಂಭಾಷಣೆಯಾಗಿ ರೂಪುಗೊಂಡಿತು. ಶಿವಗಣಪ್ರಸಾದಿ ಮಹಾದೇವಯ್ಯನು ಕಥನವನ್ನು ಹೇಗೆ ಕಟ್ಟಿಕೊಂಡನೆಂದರೆ ಪ್ರತಿಯೊಂದು ವಚನವೂ ಭಕ್ತನ ಮಾತನ್ನು ಪ್ರತಿನಿಧಿಸಿತು ಮತ್ತು ಸಂಪಾದಕನ ಮಾತು ಕಥಾಸಂದರ್ಭವನ್ನು ವಿವರಿಸಿತು. ಈ ಕಥಾಸ್ವರೂಪದೊಳಗೆ ವಚನಗಳು ಒಂದು ಡಯಲೆಕ್ಟಿಕಲ್ ರೂಪವನ್ನು ತಳೆಯಿತು. ವಾದ, ಪ್ರತಿವಾದ ಮತ್ತು ಅವುಗಳ ಸಮನ್ವಯವು ಕೇಳುಗನನ್ನೂ ಅತ್ಯುನ್ನತ ಆದರ್ಶದೆಡೆಗೆ ಹಲವಾರು ಆಂಶಿಕ ಸತ್ಯಗಳ ಚರ್ಚೆಗಳ ಮೂಲಕ ಕರೆದೊಯ್ಯಿತು. ಶೂನ್ಯಸಂಪಾದನೆಯು ಹೀಗೆ ಕಾವ್ಯ, ಕಥನ, ವ್ಯಾಖ್ಯಾನ, ಜೀವನಚರಿತ್ರೆ, ತತ್ವ ಮತ್ತು ದರ್ಶನ ಹಾಗೂ ಭಕ್ತಿ ಮಾತುಗಳನ್ನು, ಗತಕಾಲ ಮತ್ತು ವರ್ತಮಾನಗಳನ್ನು ಒಂದು ಕಥನದೊಳಗೆ ಹೆಣೆಯಿತು.</p>
			<p>ಇಲ್ಲಿ ಮತ್ತೊಂದು ಗಂಭೀರವಾದ ಅಂಶವನ್ನು ಗಮನಿಸಬೇಕು. ಶೂನ್ಯಸಂಪಾದನೆಯನ್ನೂ ಸೇರಿದಂತೆ ವಿರಕ್ತ ಕಥನಗಳು ಗತಕಾಲದ ಅಧಿಕೃತ ಆವೃತ್ತಿಯನ್ನು ಕೊಡುವುದಾಗಿ ವಾದಿಸಿದವು. ಹಾಗಾಗಿ ವಿರಕ್ತರ ನಡುವೆಯೂ ಈ ಕಥನಗಳು ಸ್ಪರ್ಧೆಗಳಿಗೆ, ಮರುಪರಿಶೀಲನೆಗೆ ದಾರಿಮಾಡಿಕೊಟ್ಟವು. ಶೂನ್ಯಸಂಪಾದನೆಯೇ ಮುಂದಿನ 150 ವರ್ಷಗಳಲ್ಲಿ ಕನಿಷ್ಠ ಮೂರು ಬಾರಿ ಮತ್ತೆ ಸಂಪಾದಿತವಾಯಿತು. ಹೊಸ ಆವೃತ್ತಿಗಳಲ್ಲಿ ಅಲ್ಲಮನ ಮೂಲಕ ಸಂಪಾದಕರು ಹೊಸ ಕಥನಗಳನ್ನು, ಹೊಸ ಪ್ರಶ್ನೆಗಳನ್ನು ಕೇಳಿದರು. 16ನೆಯ ಶತಮಾನದ ಕಡೆಯ ಹೊತ್ತಿಗೆ ರಚಿತವಾದ ಶೂನ್ಯಸಂಪಾದನೆಯ ನಾಲ್ಕನೆಯ ಆವೃತ್ತಿಯು ವಿರಕ್ತರು ಎದುರಿಸುತ್ತಿದ್ದ ಎಲ್ಲ ಮುಖ್ಯ ಪ್ರಶ್ನೆಗಳಿಗೆ ಸಮಾಧಾನಕರ ಉತ್ತರಗಳನ್ನು ಕಂಡುಕೊಂಡಿತು. ಅದರಲ್ಲಿ ಹೊರಹೊಮ್ಮಿದ ಪರಿಹಾರಗಳು ಮತ್ತು ಐತಿಹಾಸಿಕ ಕಥನವು ಇಂದಿಗೂ ಲಿಂಗಾಯತ ಸಮುದಾಯದೊಳಗೆ ಜನಪ್ರಿಯವಾಗಿದೆ, ವ್ಯಾಪಕ ಮನ್ನಣೆ ಪಡೆದಿದೆ.</p>
			<p>ವಚನ ಸಂಕಲನಗಳು ಮತ್ತು ವ್ಯಾಖ್ಯಾನ ಗ್ರಂಥಗಳ ಪ್ರಾಮುಖ್ಯತೆ ಇದು: ಇಂದು ಪ್ರಕಟವಾಗುವ ವಚನಕಾರರ ಸಂಕಲನಗಳಿಗೆ ಪ್ರಾಥಮಿಕ ಆಕರಗಳೆಂದರೆ ವಿರಕ್ತರು 15&#x2014;16ನೆಯ ಶತಮಾನಗಳಲ್ಲಿ ಸಿದ್ಧಪಡಿಸಿದ ಸಂಕಲನಗಳು. ಇವುಗಳಲ್ಲಿ ವಚನಗಳನ್ನು ತಾತ್ವಿಕ ಮತ್ತು ಕಥನದ ಚೌಕಟ್ಟಿನೊಳಗೆ ಇಟ್ಟು ನೋಡುವ ಪರಿಪಾಠವಿದೆ. ಆಧುನಿಕ ಕಾಲದ ವಚನ ಸಂಪಾದಕರು ಸಾಮಾನ್ಯವಾಗಿ ವಚನಗಳನ್ನು ಪ್ರತ್ಯೇಕವಾದ ಬಿಡಿ ಕವನದಂತೆ ನೋಡುತ್ತಾರೆ ಮತ್ತು ಪ್ರತಿಯೊಬ್ಬ ವಚನಕಾರನ ವಚನಗಳನ್ನೇ ಪ್ರತ್ಯೇಕವಾಗಿ ವಿಂಗಡಿಸಿ ಪ್ರಕಟಿಸುತ್ತಾರೆ. ಇದು ಆಧುನಿಕ ಪೂರ್ವದ ಸಂಕಲನಗಳಲ್ಲಿ ಒಂದು ತಾತ್ವಿಕ ವಿಚಾರ ಅಥವಾ ನಂಬಿಕೆಯೊಂದರ ಸಮರ್ಥನೆಗೆ ಅಥವಾ ವಿವರಣೆಗೆ ಹಲವಾರು ವಚನಕಾರರ ವಚನಗಳು ಬಳಕೆಯಾದರೆ, ಆಧುನಿಕ ಸಂಕಲನಗಳಲ್ಲಿ ಪ್ರತಿಯೊಬ್ಬ ವಚನಕಾರನ ರಚನೆಯೂ ಪ್ರತ್ಯೇಕವಾದ ಅರ್ಥವನ್ನು, ವಾದವನ್ನು, ಜೀವನದೃಷ್ಟಿಯನ್ನು ಒಳಗೊಂಡಿರುತ್ತದೆ. ಹಾಗಾಗಿ ಬಿಡಿಬಿಡಿಯಾಗಿ ಪ್ರತಿಯೊಬ್ಬ ವಚನಕಾರನನ್ನೂ ನೋಡುವ ಅಭ್ಯಾಸವಿದೆ. ಆದರೆ ಆಧುನಿಕ ಸಂಪಾದಕರು ಸಹ ವಿರಕ್ತ ಕಥಾನಕಗಳಿಂದ ಇಲ್ಲವೆ ತಾತ್ವಿಕ ಗ್ರಂಥಗಳಿಂದ ಬಿಡಿ ವಚನಗಳ ವ್ಯಾಖ್ಯಾನಕ್ಕೂ ಬೇಕಾದ ಸಾಂದರ್ಭಿಕ ವಿವರಗಳನ್ನು ಪಡೆದುಕೊಳ್ಳುತ್ತಾರೆ.</p>
			<h3>ಇತರೆ ಪಠ್ಯ ಚಟುವಟಿಕೆಗಳು:</h3>
			<p>15ನೆಯ ಶತಮಾನದ ಮೊದಲ ಭಾಗದಲ್ಲಿ ವಿರಕ್ತ&#x2014; ವೀರಶೈವ ಲೇಖಕರು ವಚನಗಳನ್ನು ಬರೆಯುವ ಅಭ್ಯಾಸವನ್ನು ಮತ್ತೆ ಪ್ರಾರಂಭಿಸಿದರು. ಜೊತೆಗೆ ಷಟ್ಪದಿ ಮತ್ತು ಶತಕಗಳಂತಹ ಕಾವ್ಯಪ್ರಕಾರಗಳಲ್ಲಿ ಭಕ್ತಿಯ ಹಾಡುಗಳನ್ನು ಬರೆದರು. ನಾಗಿದೇವ, ವೀರಣ್ಣೊಡೆಯ, ಗುರುಬಸವ ಮೊದಲಾದವರು ಈ ಕಾಲದಲ್ಲಿ ಸಕ್ರಿಯರಾಗಿದ್ದವರು. ತೋಂಟದ ಸಿದ್ಧಲಿಂಗಯತಿಯು ವಚನಗಳ ರಚನೆಯನ್ನೂ ಮುಂದುವರೆಸಿ, ಷಟಸ್ಥಲದ ಸಮನ್ವಯ ದರ್ಶನವೊಂದನ್ನು ಮುಂದಿಡುವುದನ್ನು ಇಲ್ಲಿ ಉಲ್ಲೇಖಿಸಲೇಬೇಕು.</p>
			<p>ಇವರುಗಳಲ್ಲದೆ ಎರಡು ಹೊಸ ಮಾರ್ಗಗಳನ್ನು ಸೃಷ್ಟಿಸಿದ ಶ್ರೇಯಸ್ಸನ್ನು ಪಡೆದವರು ಮಾಯಿದೇವ ಮತ್ತು ಲಕ್ಕಣ್ಣ ದಂಡೇಶ. ಇಬ್ಬರೂ ನೇರವಾಗಿ ವಿರಕ್ತ ಸಂಪ್ರದಾಯದ ಕವಿಗಳು ಮತ್ತು ತಾತ್ವಿಕರ ಜೊತೆಗೆ ಸಂಬಂಧ ಹೊಂದಿದಂತೆ ತೋರುವುದಿಲ್ಲ. ಆದರೆ ಅವರ ಪ್ರಭಾವ ಮುಂದಿನ ವೀರಶೈವ ಕಾವ್ಯ ಮತ್ತು ತಾತ್ವಿಕ ಪರಂಪರೆಗಳ ಬೆಳವಣಿಗೆಯಲ್ಲಿ ಗಣನೀಯವಾದುದು. ಮಾಯಿದೇವ ಹಲವಾರು ಶೈವ ಬೌದ್ಧಿಕ ಸಂಪ್ರದಾಯಗಳನ್ನು ಸಂಯೋಜಿಸಿ, ಷಟ್‍ಸ್ಥಲದ ಸಮನ್ವಯ ದರ್ಶನವೊಂದನ್ನು ಸಿದ್ಧಪಡಿಸಿದನು. ಅವನ ಬಹುಮುಖ್ಯ ಗ್ರಂಥ ಸಂಸ್ಕೃತಗ್ರಂಥವಾದ ಅನುಭವಸೂತ್ರ. ಪ್ರೌಢದೇವರಾಯನ ಮಂತ್ರಿಯೂ, ಸೇನಾಪತಿಯೂ ಆಗಿದ್ದ ಲಕ್ಕಣ್ಣ ದಂಡೇಶನು ತನ್ನ ಶಿವತತ್ವಚಿಂತಾಮಣಿಯ ಮೂಲಕ ವೀರಶೈವ ಕಥನಕಾವ್ಯ ಪರಂಪರೆಗೆ ಹೊಸದೊಂದು ದಾರಿಯನ್ನು ಕಟ್ಟಿಕೊಟ್ಟನು. ಈ ಹೊಸ ಚೌಕಟ್ಟಿನಲ್ಲಿ ಹಲವಾರು ಐತಿಹಾಸಿಕ ಶೈವಭಕ್ತರ ಕಥೆಗಳು, ಶಿವಪುರಾಣದಲ್ಲಿ ಕಂಡುಬರುವ ಶಿವನ ಲೀಲೆಗಳು ಮತ್ತು ವೀರಶೈವ ದರ್ಶನದ ಮುಖ್ಯ ತತ್ವಗಳನ್ನು ಕಥನವಾಗಿಸಿದನು. ಈ ಕೃತಿಯು ಸಹ ಮುಂದಿನ ವೀರಶೈವ ಕವಿಗಳಿಗೆ ಪ್ರಭಾವಿ ಮಾದರಿಯಾಗಿತ್ತು. ವಚನ ಸಂಕಲನದ ಕಥನದಿಂದ ಇಂದಿನ ವೀರಶೈವ&#x2014;ಲಿಂಗಾಯತ ಚರ್ಚೆಗೆ ಅಗತ್ಯವಾದ ಯಾವ ಒಳನೋಟಗಳನ್ನು ನಾವು ಪಡೆಯಬಹುದು?</p>
			<p>ಮೊದಲಿಗೆ, ನಮಗೆ ಲಭ್ಯವಿರುವ ವಚನಗಳು ಯಾವ ಬಗೆಯ ಪಠ್ಯಗಳು ಎನ್ನುವ ಪ್ರಶ್ನೆಗೆ ಉತ್ತರ ದೊರಕುತ್ತದೆ. ನಾವು ಓದುತ್ತಿರುವ ಎಲ್ಲ ವಚನಗಳು ವಿರಕ್ತರು ತಮ್ಮ ವ್ಯಾಖ್ಯಾನದ ಚೌಕಟ್ಟಿನಲ್ಲಿ ಹಾಕಿಟ್ಟಿದ್ದ ವಚನಗಳು. ಇಂದು ನಾವು ವಚನಗಳನ್ನು ಪ್ರಕಟಿಸುವಾಗ ವಿರಕ್ತ ಚೌಕಟ್ಟುಗಳನ್ನು ಅಲಕ್ಷಿಸಿ, ಪ್ರತಿಯೊಬ್ಬ ವಚನಕಾರನ ವಚನಗಳನ್ನೂ ಪ್ರತ್ಯೇಕವಾಗಿ ಸಂಕಲನ ಮಾಡುತ್ತೇವೆ. ಹೀಗೆ ಮಾಡುವಾಗ ನಮ್ಮ ಮೇಲೆಯೇ ಆಗುತ್ತಿರುವ ವಿರಕ್ತರ ಬೌದ್ಧಿಕ ಪ್ರಭಾವವನ್ನು ಸಂಪೂರ್ಣವಾಗಿ ನಿರ್ಲಕ್ಷಿಸುತ್ತಿದ್ದೇವೆ. ವಚನಗಳು 12ನೆಯ ಶತಮಾನದ ಲಿಖಿತ ಸಾಹಿತ್ಯ ಕೃತಿಗಳು ಎನ್ನುವ ವಿಶ್ವಾಸದಿಂದ ಅವುಗಳನ್ನು ಓದುತ್ತೇವೆ. ವಿರಕ್ತರು ಮತ್ತು ಇತರೆ ಸಂಕಲನಕಾರ&#x2014;ವ್ಯಾಖ್ಯಾನಕಾರರು ತಮ್ಮ ಛಾಪನ್ನು ವಚನಗಳ ಬಗ್ಗೆ ಯಾವ ರೀತಿ ಮೂಡಿಸಿರಬಹುದು ಎನ್ನುವ ಎಚ್ಚರ ಇಂದಿನ ಅಧ್ಯಯನಗಳಲ್ಲಿ ಕಾಣುತ್ತಿಲ್ಲ. ಇದ್ದರೆ ವಚನಗಳನ್ನು ಐತಿಹಾಸಿಕ ಪಠ್ಯಗಳು ಎಂದಾಗಲಿ, ವಚನಕಾರರನ್ನು ಐತಿಹಾಸಿಕ ಲೇಖಕರು (ಆಥರ್) ಎಂದಾಗಲಿ ಸರಳವಾಗಿ ಪರಿಗಣಿಸುತ್ತಿರಲಿಲ್ಲ.</p>
			<p>ಎರಡನೆಯದಾಗಿ, ಹನ್ನೆರಡನೆಯ ಶತಮಾನದ ವಚನ ಚಳುವಳಿಯ ಕಥನಗಳು ಕಳೆದ ಎಂಟು ಶತಮಾನಗಳಲ್ಲಿ ಸಾವಿರಾರು ಕಾವ್ಯಗಳ ಮೂಲಕ ಹತ್ತಾರು ಸಮುದಾಯಗಳ ಆಶಯ &#x2014; ಆದ್ಯತೆಗಳ ಹಿನ್ನೆಲೆಯಲ್ಲಿ ಮತ್ತೆ ಮತ್ತೆ ಹೇಳಲ್ಪಟ್ಟಿವೆ. ಈ ಕಥನಗಳಲ್ಲಿ ಬಹಳ ಪ್ರಭಾವಶಾಲಿಯಾಗಿರುವ ಕಥನಗಳೆಂದರೆ ವಿರಕ್ತರು ರಚಿಸಿದವು. ಇದಕ್ಕೆ ಎರಡು ಮುಖ್ಯ ಕಾರಣಗಳಿವೆ. ಒಂದು, ಶೂನ್ಯಸಂಪಾದನೆಯಂತಹ ಕೃತಿಗಳಲ್ಲಿ ವಿರಕ್ತರು ವಚನಗಳನ್ನೇ ಬಳಸಿದ್ದು. ಎರಡನೆಯದಾಗಿ, ಪ್ರಭುಲಿಂಗಲೀಲೆಯಂತಹ ಕೃತಿಗಳ ಮೂಲಕ ಎಲ್ಲರಿಗೂ ಇಷ್ಟವಾಗುವ, ವ್ಯಾಪಕ ಮನ್ನಣೆಯನ್ನು ಪಡೆದ 12ನೆಯ ಶತಮಾನದ ಕಥನಗಳನ್ನು ಮುಂದಿಟ್ಟದ್ದು.</p>
			<p>ಮೂರನೆಯದಾಗಿ, ಇಂದು ವೀರಶೈವ&#x2014;ಲಿಂಗಾಯತರೆಲ್ಲರೂ ಒಪ್ಪುವ ಬಹುತೇಕ ತಾತ್ವಿಕ ಅಂಶಗಳು, ನಂಬಿಕೆಗಳು ಮತ್ತು ಆಚರಣೆಗಳನ್ನು ಮೊದಲ ಬಾರಿಗೆ ವ್ಯವಸ್ಥಿತವಾಗಿ ಕನ್ನಡದಲ್ಲಿ ಕಥನಗಳು ಮತ್ತು ವಚನಸಂಕಲನಗಳ ಮೂಲಕ ಮುಂದಿಟ್ಟವರು ವಿರಕ್ತರು. ಹಾಗಾಗಿ ಅವರ ವಿಚಾರಗಳ ಪ್ರಭಾವ ತುಂಬ ವ್ಯಾಪಕವಾಗಿದೆ ಎನ್ನುವುದು ಸುಸ್ಪಷ್ಟ.</p>
			<p>ಹೀಗೆ ವಚನಗಳ ಪಠ್ಯ, ವಚನಕಾರರ ಬದುಕಿನ ಪ್ರಭಾವಶಾಲಿ ಕಥನಗಳು ಮತ್ತು ವೀರಶೈವ&#x2014;ಲಿಂಗಾಯತರ ತಾತ್ವಿಕತೆ ಹಾಗೂ ಆಚರಣೆಗಳು ವಿರಕ್ತರ ಮಧ್ಯಪ್ರವೇಶದಿಂದ ರೂಪುಗೊಂಡಿದೆ.</p>
			<p><strong>* ಈ ಅಧ್ಯಾಯವು ಪೃಥ್ವಿ ದತ್ತ ಚಂದ್ರ ಶೋಭಿಯವರ “ವಚನಕಾರರನ್ನು ನೆನಪಿಸಿಕೊಳ್ಳುತ್ತ: ವೀರಶೈವ&#x2014;ಲಿಂಗಾಯತರನ್ನು ರೂಪಿಸುವುದರಲ್ಲಿ ಕಾವ್ಯ, ಸ್ಮೃತಿ ಮತ್ತು ಇತಿಹಾಸ” ಎಂಬ ಕೃತಿಯ ಭಾಗ. ಶಿಕಾಗೊ ವಿಶ್ವವಿದ್ಯಾನಿಲಯಕ್ಕೆ ಸಲ್ಲಿಸಿದ ಸಂಶೋಧನಾ ಪ್ರಬಂಧ ಆಧಾರಿತ ಈ ಕೃತಿಯು ಸಮಾಜಮುಖಿ ಪ್ರಕಾಶನದಿಂದ 2018ರಲ್ಲಿ ಹೊರಬರಲಿದೆ.</strong></p>	
		</div>
		<?php require_once(PHY_FLAT_URL . 'article-lists/others.php'); ?>
	</div>
</div>

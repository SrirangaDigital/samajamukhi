<div class="container-fluid">
	<div class="row align-items-top justify-content-center kannada">
		<div class="col-md-8 article">
			<p class="date english">2<sup>nd</sup> ಆಗಸ್ಟ್  ೨೦೧೮</p>
			<h1 class="title">ನಾಗರಿಕರೇ ನಾಯಕರಾದಾಗ ಪ್ರಜಾಪ್ರಭುತ್ವದ ಗೆಲುವು</h1>
			<h2 class="author">-ಡಾ.ಎಸ್.ಬಿ.ಜೋಗುರ</h2>
			<figure class="float-md-right maxw-300"><img class="img-fluid" src="<?=PUBLIC_URL?>images/201808/0062a.jpg" /></figure>
			<p>ಕಳೆದ ಮೂರು ದಶಕಗಳಿಂದ ದೆಹಲಿಯ ಜವಾಹರಲಾಲ್ ನೆಹರು ವಿಶ್ವವಿದ್ಯಾಲಯದಲ್ಲಿ ಸಮಾಜಶಾಸ್ತ್ರದ ಅಧ್ಯಾಪಕರಾಗಿ ಕೆಲಸ ಮಾಡಿದ ಡಾ.ದಿಪಂಕರ ಗುಪ್ತಾ ಸಾಕಷ್ಟು ಕೃತಿಗಳನ್ನು ಬರೆದವರು. ಅವರ ‘ಮಿಸ್ಟೇಕನ್ ಮಾಡರ್ನಿಟಿ’ ಎನ್ನುವುದು ಅಪಾರ ಗಮನ ಸೆಳೆದ ಕೃತಿ. ‘ರೆವಲ್ಯುಶನ್ ¥sóÁ್ರಮ್ ಅಬೋವ್’ ಎನ್ನುವ ಈ ಕೃತಿ ಯುರೋಪ್ ರಾಷ್ಟ್ರಗಳಲ್ಲಿಯ ಡೆಮಾಕ್ರಟಿಕ್ ಸೆಟಪ್ ಕುರಿತು ಚರ್ಚಿಸುವ ಜೊತೆಗೆ, ಸ್ಪೇನ್ ದೇಶದ ಬಾಸ್ಕ್ ಪ್ರದೇಶದ ರಾಜಕೀಯ ಮತ್ತು ಆರ್ಥಿಕ ವಿದ್ಯಮಾನಗಳು ಕೇವಲ ಮೂರು ದಶಕಗಳ ಅವಧಿಯಲ್ಲಿ ಜಗತ್ತಿನ ಗಮನ ಸೆಳೆಯುವಂತೆ ಬದಲಾವಣೆ ಹೊಂದಿರುವದನ್ನು ಮಾದರಿಯಾಗಿಟ್ಟು ಮಾತ ನಾಡುತ್ತದೆ. </p>
			<p>ಗುಪ್ತಾ ಅವರು ಭಾರತದಂತಹ ದೇಶಗಳಲ್ಲಿ ಬಡತನವನ್ನು ಕುರಿತು ಅನೇಕ ದಶಕಗಳಿಂದ ಮಾತನಾಡುತ್ತ ಬರಲಾಗಿದೆಯೇ ಹೊರತು ಅದನ್ನು ಮೀರಿ ಬೆಳೆಯುವ ಮತ್ತು ನಿಲ್ಲುವ ಪ್ರಯತ್ನವನ್ನು ನಾವು ಎಷ್ಟರಮಟ್ಟಿಗೆ ಮಾಡಿದ್ದೇವೆ ಎನ್ನುವ ಬಗ್ಗೆ ಚರ್ಚಿಸುತ್ತಾರೆ. ಅವರು ಸ್ಪೇನ್ ದೇಶದ ಬಾಸ್ಕ್ ಪ್ರಾಂತದ ವಿಶ್ವವಿದ್ಯಾಲಯ ಒಂದರಲ್ಲಿ ವಿಜಿಟಿಂಗ್ ಪ್ರೊ¥sóÉಸರ್ ಆಗಿ ಕಾರ್ಯ ನಿರ್ವಹಿಸಿದ್ದಾರೆ. ಆ ಸಂದರ್ಭದಲ್ಲಿ ಅಲ್ಲಿಯ ಬುದ್ಧಿಜೀವಿಗಳೊಡನೆ ಮಾತನಾಡುವ ಮೂಲಕ ಬಾಸ್ಕ್ ಪ್ರದೇಶದಲ್ಲಿ 1980ರ ಮುಂಚೆ ಜನರಲ್ ¥sóÁ್ರಂಕೊನ ಮಿಲಿಟರಿ ಆಡಳಿತದ ಅವಧಿಯಲ್ಲಿ ಸಾಧಿಸಲಾಗದ್ದನ್ನು 1980ರ ನಂತರ ಮಹತ್ತರವಾಗಿ ಸಾಧಿಸಿದ್ದನ್ನು ಗುರುತಿಸುತ್ತಾರೆ. ಜೊತೆಗೆ ಪ್ರಜಾಪ್ರಭುತ್ವವನ್ನು ಒಪ್ಪಿಕೊಂಡು ಕೇವಲ ಮೂರು ದಶಕಗಳಲ್ಲಿ ಪವಾಡ ಎನ್ನುವಂತೆ ಬೆಳೆದ ಬಾಸ್ಕ್ ಪ್ರದೇಶದ ಆರ್ಥಿಕ ಸ್ಥಿತಿಗತಿಗಳನ್ನು ಗಮನಿಸುತ್ತಾರೆ. ಇದು ಸಾಧ್ಯವಾದದ್ದು ಹೇಗೆ? ಎಂದು ಅಲ್ಲಿಯ ನಾಗರಿಕನೊಬ್ಬನನ್ನು ಮಾತನಾಡಿಸಿದಾಗ ಆತ, ‘ನಮ್ಮಲ್ಲಿ ಯಾರೊಬ್ಬರೂ ಸಾಮಾನ್ಯರಲ್ಲ, ಇರುವವರೆಲ್ಲರೂ ಜನನಾಯಕರೇ’ ಎನ್ನುತ್ತಾನೆ. ಲೇಖಕರು ಆ ಮಾತನ್ನು ಗಂಭೀರವಾಗಿ ಪರಿಗಣಿಸಿ ಈ ಕೃತಿಯಲ್ಲಿ ಅನೇಕ ಕಡೆ ನಾಗರಿಕರ ನಾಯಕತ್ವದ ಬಗ್ಗೆ ಚರ್ಚಿಸುತ್ತಾರೆ. </p>
			<p>ಜಾಗತಿಕ ವಲಯದ ರಾಜಕೀಯ ವಿದ್ಯಮಾನಗಳಲ್ಲಿ ಯಾರೂ ನಿರೀಕ್ಷಿಸಲಾಗದ ರೀತಿಯ ಬದಲಾವಣೆಗಳು ನಿರಂತರವಾಗಿ ಜರುಗುತ್ತಿರುತ್ತವೆ. ಸೋವಿಯತ್ ಒಕ್ಕೂಟ ಮುಂದೊಮ್ಮೆ ತುಂಡು ತುಂಡಾಗುವ ಬಗ್ಗೆ ಯಾರು ಅರಿತಿದ್ದರು? ಮೊಬೈಲ್ ಮತ್ತು ಐಪ್ಯಾಡ್ ತರಹದ ತಾಂತ್ರಿಕತೆಗಳು ಈ ಮಟ್ಟದ ಬದಲಾವಣೆಗಳನ್ನು ಉಂಟು ಮಾಡುವ ಕನಸು ಕಂಡವರಾರು? ಇದೇ ರೀತಿ ರಾಜಕೀಯ ವಲಯದಲ್ಲಿಯೂ ಯಾವುದೇ ಗಳಿಗೆಯಲ್ಲಿ ಮಹತ್ತರವಾದ ಬದಲಾವಣೆ ಘಟಿಸುವ ಬಗ್ಗೆ ಲೇಖಕರು ಮಾತನಾಡಿದ್ದಾರೆ. ಭಾರತದಂತಹ ನೆಲದಲ್ಲಿ ನಾಗರಿಕತ್ವ ಎನ್ನುವುದು ಕಾಲದ ಅಗತ್ಯವನ್ನು ಮೀರಿ ಬೆಳೆಯಲೇ ಇಲ್ಲ. ಅದಕ್ಕೆ ಕಾರಣ ನಮ್ಮ ಜನನಾಯಕರ ದೂರದರ್ಶಿತ್ವದ ಕೊರತೆ ಮತ್ತು ನಾಗರಿಕರ ನೆಮ್ಮದಿಯ ಬದುಕಿನ ಬಗ್ಗೆ ತಲೆ ಕೆಡಿಸಿಕೊಳ್ಳದೇ ಇರುವುದು. ಸ್ವಾತಂತ್ರ್ಯಾನಂತರದ ಆರಂಭದ ರಾಜಕೀಯ ಅಖಾಡದಲ್ಲಿರುವವರು ಹೀಗಿರಲಿಲ್ಲ. ಅವರಿಗೊಂದಷ್ಟು ಬದ್ಧತೆಗಳಿದ್ದವು. ಅವರು ರಾಜಕಾರಣ ಮಾಡಲೆಂದು ಏನೇನೋ ಮಾಡಿದವರಲ್ಲ. ನೆಹರು, ಗಾಂಧಿ, ಶಾಸ್ತ್ರಿ, ಅಂಬೇಡ್ಕರ್ ರಂಥಾ ನಾಯಕರು ಒಟ್ಟು ಜನಹಿತವನ್ನು ಗಮನದಲ್ಲಿರಿಸಿಕೊಂಡು ಯೋಚಿಸುವವರಾಗಿದ್ದರು. ಈಗಿನಂತೆ ಕೇವಲ ಆಯಾ ಸಂದರ್ಭದಲ್ಲಿ ನಡೆಯಲಿರುವ ಚುನಾವಣೆಯನ್ನು ಗಮನದಲ್ಲಿರಿಸಿಕೊಂಡು ರಾಜಕಾರಣ ಮಾಡುವವರಾಗಿರಲಿಲ್ಲ. ದೇಶದ ಜನತೆಯ ಹಿತ ಅವರಿಗೆ ಮುಖ್ಯವಾಗಿತ್ತು. </p>
			<p>ಭಾರತೀಯ ಗಣರಾಜ್ಯ ವ್ಯವಸ್ಥೆ ಆರು ದಶಕಗಳ ನಂತರವೂ ನಿರೀಕ್ಷಿತ ಪರಿಣಾಮವನ್ನು ಉಂಟು ಮಾಡದಿರಲು ಅನೇಕ ಕಾರಣಗಳಿವೆ. ಡಾ.ಅಂಬೇಡ್ಕರ್ ಹೇಳುವಂತೆ, ‘ಸ್ವಾತಂತ್ರ್ಯ ಮತ್ತು ಸಮಾನತೆಗಳಂಥ ಪರಿಕಲ್ಪನೆಗಳು ಭ್ರಾತೃತ್ವವಿಲ್ಲದಿದ್ದಾಗ ಅರ್ಥ ಪೂರ್ಣವೆನಿಸುವದಿಲ್ಲ’. ಇದನ್ನು ಎತ್ತಿ ತೋರಿಸುವ ಲೇಖಕರು ನಮ್ಮಲ್ಲಿ ಇಂದಿಗೂ ‘ನಾವು’ ಮತ್ತು ‘ಅವರು’ ಎನ್ನುವ ಸಂಗತಿಗಳೇ ಪ್ರಜಾಸತ್ತಾತ್ಮಕ ವ್ಯವಸ್ಥೆ ಗೆಲ್ಲುವಲ್ಲಿ ಬಹುದೊಡ್ಡ ತೊಡಕಾಗುತ್ತಿವೆ ಎನ್ನುತ್ತಾರೆ. ವಿಶ್ವದ ಶ್ರೇಷ್ಠ ಧಾರ್ಮಿಕ ಪ್ರವಾದಿಗಳಾದ ಜೀಸಸ್, ಮೊಹ್ಮದ್ ಪೈಗಂಬರ್, ವಿವೇಕಾನಂದರಂಥವರು ತಮ್ಮ ತಮ್ಮ ಧರ್ಮದ ಅನುಯಾಯಿಗಳಲ್ಲಿ ಮನುಕುಲದ ಬಗ್ಗೆ ಮಾತನಾಡಿದರಾದರೂ ಅವರ ನಂತರ ಬಂದವರು ಅನೇಕ ಬಗೆಯ ಜಾತಿಯಾಧಾರಿತ ಉಪಪಂಥಗಳ ರೂಪಧಾರಣೆಗೆ ಕಾರಣರಾದರು ಎನ್ನುವ ಬಗ್ಗೆ ಲೇಖಕರು ಉಲ್ಲೇಖಿಸುತ್ತಾರೆ. </p>
			<p>ಹಾರ್ವರ್ಡ್ ನ ತತ್ವಜ್ಞಾನಿ ಜಾನ್ ರಾಲ್ಸ್ ಎನ್ನುವವರು ಅಭಾವ ಮತ್ತು ಕೊರತೆಗಳ ನಡುವೆಯೇ ಪ್ರಜಾಪ್ರಭುತ್ವ ಗೆಲ್ಲುವ ಬಗ್ಗೆ ಮಾತನಾಡುತ್ತಾರೆ. ಬಡತನ ಎನ್ನುವುದು ಪ್ರಜಾಸತ್ತಾತ್ಮಕ ವ್ಯವಸ್ಥೆಯ ಬುಡವನ್ನು ಅಭದ್ರಗೊಳಿಸುವುದಿಲ್ಲ, ಬದಲಾಗಿ ಅಲ್ಲಿಯ ನಾಗರಿಕರಿಗಿರುವ ಅಭದ್ರತೆ ಪ್ರಜಾಪ್ರಭುತ್ವಕ್ಕೆ ಗಂಡಾಂತರಕಾರಿ ಎನ್ನುತ್ತಾರೆ. ಸ್ಪೇನ್ ದೇಶದ ಬಾಸ್ಕ್ ಪ್ರದೇಶ ಫಿûೀನಿಕ್ಸ್ ಹಕ್ಕಿಯಂತೆ ಮೇಲೆದ್ದ ಬಗ್ಗೆ ಲೇಖಕರು ಈ ಕೃತಿಯಲ್ಲಿ ಚರ್ಚಿಸಿದ್ದಾರೆ. </p>
			<p>1930 ರಿಂದ 1975 ರವರೆಗೆ ಅನೇಕ ಬಗೆಯ ತಾಪತ್ರಯಗಳಿಗೆ ಸಿಲುಕಿದ ಬಾಸ್ಕ್ 1980ರ ದಶಕದ ನಂತರ ಪ್ರಜಾಪ್ರಭುತ್ವದ ತತ್ವಗಳನ್ನು ಆಧಾರವಾಗಿಟ್ಟುಕೊಂಡು ಇಡೀ ವಿಶ್ವವೇ ಬೆರಗುಗೊಳ್ಳುವಂತೆ ಬೆಳೆದ ಬಗ್ಗೆ ದಿಪಂಕರ ಗುಪ್ತಾ ಚರ್ಚಿಸಿದ್ದಾರೆ. ಭಾರತದಂತಹ ರಾಷ್ಟ್ರಗಳಲ್ಲಿ ಪ್ರಜಾಪ್ರಭುತ್ವ ವ್ಯವಸ್ಥೆ ಆಪತ್ತಿಗೆ ಸಿಲುಕುತ್ತಿರುವಂತೆ ಭಾಸವಾಗಲು ಕಾರಣ ಇಲ್ಲಿಯ ಜನರ ನಡುವೆ ಭ್ರಾತೃತ್ವದ ಭಾವನೆಗಳ ಕೊರತೆ. ಅದಕ್ಕೆ ಧರ್ಮ, ಜಾತಿ, ವರ್ಗದಂತಹ ಸಂಗತಿಗಳು ಕಾರಣವಾಗಿರಬಹುದು. ಇವೆಲ್ಲವುಗಳನ್ನು ಮೀರಿ ಒಟ್ಟು ಜನಹಿತದ ಹಿನ್ನೆಲೆಯಲ್ಲಿ ಕೆಲಸ ಮಾಡುವ ರಾಜಕಾರಣಿಗಳ ಅಗತ್ಯವಿದೆ ಎನ್ನುತ್ತಾರೆ ದಿಪಂಕರ ಗುಪ್ತಾ. ಅವರ ಈ ಕೃತಿ ಪ್ರಜಾಪ್ರಭುತ್ವ ವ್ಯವಸ್ಥೆಯ ಸೋಲು-ಗೆಲುವಿನ ಜೊತೆಗೆ ನಮ್ಮ ಜನನಾಯಕರಾಗುವವರು ಹೇಗಿರಬೇಕು ಎನ್ನುವ ಬಗ್ಗೆಯೂ ಚರ್ಚಿಸುತ್ತದೆ. ಪ್ರತಿಯೊಬ್ಬ ನಾಗರಿಕನಲ್ಲಿಯೂ ನಾಯಕತ್ವದ ಗುಣಗಳ ಅಗತ್ಯವಿದೆ. ಅಂಥ ನಾಗರಿಕರಿಂದ ಆಯ್ಕೆಯಾದ ನಾಯಕರು ಮಾತ್ರ ಪ್ರಜಾಸತಾತ್ಮಕ ವ್ಯವಸ್ಥೆಗೆ ಅರ್ಥ ತುಂಬಬಲ್ಲರು ಎನ್ನುವದನ್ನು ಈ ಕೃತಿ ಪ್ರತಿಪಾದಿಸುತ್ತದೆ.   </p>
		</div>
		<?php require_once(PHY_FLAT_URL . 'article-lists/pustaka.php'); ?>
	</div>
</div>

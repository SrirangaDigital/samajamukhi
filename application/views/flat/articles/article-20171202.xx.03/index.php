<div class="container-fluid">
	<div class="row align-items-top justify-content-center kannada">
		<div class="col-md-8 article">
			<p class="date english">2<sup>nd</sup> ಡಿಸೆಂಬರ್ ೨೦೧೭</p>
			<h1 class="title">ಕನ್ನಡಕ್ಕೆ ಇನ್ನೊಂದು ‘ಕವಿರಾಜಮಾರ್ಗ’</h1>
			<h2 class="author">ಡಾ.ಎನ್.ಎಸ್.ಗುಂಡೂರ</h2>
			<p class="description">ಕನ್ನಡ&#x2014;ಇಂಗ್ಲೀಶ್‍ನ ಈಗಿನ ನಮ್ಮ ಸಂದರ್ಭವನ್ನು ಗಮನಿಸಿದರೆ ಕನ್ನಡಕ್ಕೆ ಇನ್ನೊಂದು ಕವಿರಾಜಮಾರ್ಗ ಬೇಕೆನಿಸುತ್ತದೆ. ಅಂದರೆ ಇಂದು ಯಾರೋ ಒಬ್ಬ ವಿದ್ವಾಂಸ ಕವಿರಾಜಮಾರ್ಗದಂತಹ ಕೃತಿಯನ್ನು ರಚಿಸಬೇಕೆಂದು ಇದರ ಅರ್ಥವಲ್ಲ. ಕನ್ನಡವನ್ನು ಕಟ್ಟುವುದರ ಬಗ್ಗೆ ಮಾರ್ಗಕಾರನಿಗಿದ್ದ ವೈಚಾರಿಕ ಕಾಳಜಿಯನ್ನು ಇಂದು ನಮ್ಮ ನಡುವೆ ಪಸರಿಸಬೇಕಾಗಿದೆ. ಹಾಗಾಗಿ ಇಂದು ಕನ್ನಡ ಕಟ್ಟುವ ಪ್ರಯತ್ನಗಳು ಕವಿರಾಜಮಾರ್ಗದ ಪ್ರಜ್ಞೆಯನ್ನು ಮತ್ತೆ ನೆನಪಿಸಿಕೊಳ್ಳಬೇಕು.</p>
			<figure class="float-md-left maxw-300"><img class="img-fluid" src="<?=PUBLIC_URL?>images/201712/0015a.jpg" /></figure>
			<p>ಕನ್ನಡವನ್ನು ಕಟ್ಟುವ ವಿಚಾರಕ್ಕೆ ಸಂಬಂಧಪಟ್ಟಂತೆ ಹತ್ತು ಹಲವಾರು ರೀತಿಯ ನಡೆನುಡಿಗಳನ್ನು ಕಾಣುತ್ತೇವೆ. ಚಳವಳಿಗಳು, ಪ್ರತಿಭಟನೆಗಳು, ಕನ್ನಡದವರಿಗೆ ಮೀಸಲಾತಿ, ಕಾವಲು ಸಮಿತಿ, ರಕ್ಷಣಾ ವೇದಿಕೆಗಳು, ಸರ್ಕಾರದ ನೀತಿನಿಯಮಗಳು ಕನ್ನಡವನ್ನು ಒಂದು ರೀತಿಯಲ್ಲಿ ಕಟ್ಟುವ ಪ್ರಯತ್ನಗಳಾದರೆ, ಕನ್ನಡ ಭಾಷೆಯನ್ನು ಕೃಷಿಮಾಡಿ, ಆ ಭಾಷೆಯೋಳ್ ಭಾವಿಸಿದ ಕನ್ನಡದ ಬುದ್ಧಿಯನ್ನು ರೂಪಿಸುವುದು ಇನ್ನೊಂದು ಬಗೆಯ ಕನ್ನಡ ಕಟ್ಟುವ ಪ್ರಯತ್ನ. ಹೀಗೆ ಹೊರಗಿನಿಂದ ಕನ್ನಡವನ್ನು ಕಟ್ಟುವುದರ ಜೊತೆಗೆ, ಒಳಗಿನಿಂದ ಅದನ್ನು ಹೇಗೆ ಕಟ್ಟಬೇಕೆಂತಲೂ ತುಸು ಯೋಚಿಸಬೇಕಾಗಿದೆ.</p>
			<p>ಕನ್ನಡ ನಾಡುನುಡಿಯ ಇತಿಹಾಸದಲ್ಲಿ ಕನ್ನಡವನ್ನು ಒಳಗಿನಿಂದ ಕಟ್ಟುವ ಅನೇಕ ಹೆಜ್ಜೆಗಳಲ್ಲಿ ಕವಿರಾಜಮಾರ್ಗಕಾರನ ಕನ್ನಡದ ಕಾಳಜಿಯೂ ಒಂದು. ನಮಗೆಲ್ಲಾ ಗೊತ್ತಿರುವಂತೆ ಕನ್ನಡ ನಾಡಿನ ದೇಶಭಾಷೆ ತನ್ನ ‘ವಿಶ್ವಾತ್ಮಕತೆ’ಯನ್ನು ಕಟ್ಟಿಕೊಂಡಿದ್ದು ಸಂಸ್ಕೃತದೊಂದಿಗೆ ಮುಖಾಮುಖಿಯಾಗಿ. ಸಂಸ್ಕೃತವನ್ನು ಬಳಸಿಕೊಂಡು ಕನ್ನಡ ‘ಸಾಹಿತ್ಯದ ಮತ್ತು ಶಾಸ್ತ್ರಿಯ ಭಾಷೆ’ಯಾಗಿ ತನ್ನ ಅಸ್ಮಿತೆಯನ್ನು ಹೇಗೆ ಕಟ್ಟಿಕೊಳ್ಳಬೇಕೆಂಬ ಯೋಜನೆಯೊಂದನ್ನು ಕವಿರಾಜಮಾರ್ಗ ಮುಂದಿರಿಸಿತು. ಯು.ಆರ್.ಅನಂತಮೂರ್ತಿ ಅವರು ಗುರುತಿಸುವಂತೆ ಕನ್ನಡ ಚಲಿಸದ ಭಾಷೆ. ಆದರೆ ಚಲಿಸದೆ ತನ್ನ ವಿಶ್ವಾತ್ಮಕತೆಯನ್ನು ಕಟ್ಟಿಕೊಳ್ಳುವ ಶಕ್ತಿ ಕನ್ನಡಕ್ಕಿದೆ. ಆಧುನಿಕಪೂರ್ವ ಕನ್ನಡ ತನ್ನನ್ನು ತಾನು ಕಟ್ಟಿಕೊಂಡಿದ್ದು ಅಷ್ಟು ಆಕ್ರಮಣಕಾರಿಯಾಗಿರದ ಸಂಸ್ಕೃತದೊಂದಗಿನ ಒಡನಾಟದಿಂದ. ಸದ್ಯ ಕನ್ನಡದ್ದು ಇಂಗ್ಲೀಶ್ ಭಾಷೆಯೊಂದಿಗಿನ ಸಹವಾಸ. ಇಲ್ಲಿಯ ಮುಖಾಮುಖಿ ಅಷ್ಟು ಸರಳವಾಗಿಲ್ಲ. ಇಂಗ್ಲೀಶ್ ಹೇಳಿಕೇಳಿ ಯುರೋಪಿನ ಭಾಷೆ. ಲ್ಯಾಟಿನ್‍ನಂತೆ ಆಕ್ರಮಣಶೀಲ ಸ್ವಭಾವದ್ದು. ಜಾಗತೀಕರಣ, ಬಂಡವಾಳಶಾಹಿ ಮತ್ತು ತಂತ್ರಜ್ಞಾನದ ಜೊತೆ ಇಂಗ್ಲೀಶ್‍ನ ಪಾಲುದಾರಿಕೆ ಇನ್ನೂ ಹೆಚ್ಚಿನ ಸವಾಲನ್ನು ಒಡ್ಡುತ್ತದೆ. ಈ ಆಕ್ರಮಣಶೀಲ ಜಗತ್ತನ್ನು ನಿಭಾಯಿಸಲು ಕನ್ನಡ ಸಜ್ಜಾಗಬೇಕಾದರೆ ಈ ಹಿಂದೆ ತನ್ನ ವಿಶ್ವಾತ್ಮಕತೆಯನ್ನು ಕಟ್ಟಿಕೊಂಡಿದ್ದು ಸಾಲದು. ಅದು ಹೊಸ ದೃಷ್ಟಿಕೋನ, ವಿಭಿನ್ನ ಆಯಾಮ, ನೂತನ ನುಡಿಗಟ್ಟನ್ನು ರೂಢಿಸಿಕೊಳ್ಳುವುದು ಅನಿವಾರ್ಯ.</p>
			<p>ಹಾಗಾಗಿ ಕನ್ನಡ&#x2014;ಇಂಗ್ಲೀಶ್‍ನ ಈಗಿನ ನಮ್ಮ ಸಂದರ್ಭವನ್ನು ಗಮನಿಸಿದರೆ ಕನ್ನಡಕ್ಕೆ ಇನ್ನೊಂದು ಕವಿರಾಜಮಾರ್ಗ ಬೇಕೆನಿಸುತ್ತದೆ. ಅಂದರೆ ಇಂದು ಯಾರೋ ಒಬ್ಬ ವಿದ್ವಾಂಸ ಕವಿರಾಜಮಾರ್ಗದಂತಹ ಕೃತಿಯನ್ನು ರಚಿಸಬೇಕೆಂದು ಇದರ ಅರ್ಥವಲ್ಲ. ಕನ್ನಡವನ್ನು ಕಟ್ಟುವುದರ ಬಗ್ಗೆ ಮಾರ್ಗಕಾರನಿಗಿದ್ದ ವೈಚಾರಿಕ ಕಾಳಜಿಯನ್ನು ಇಂದು ನಮ್ಮ ನಡುವೆ ಪಸರಿಸಬೇಕಾಗಿದೆ. ಹಾಗಾಗಿ ಇಂದು ಕನ್ನಡ ಕಟ್ಟುವ ಪ್ರಯತ್ನಗಳು ಕವಿರಾಜಮಾರ್ಗದ ಪ್ರಜ್ಞೆಯನ್ನು ಮತ್ತೆ ನೆನಪಿಸಿಕೊಳ್ಳುಬೇಕು. ಈ ಸಂದರ್ಭದಲ್ಲಿ ನಾವು ಕೇಳಿಕೊಳ್ಳಬೇಕಾದ ಪ್ರಶ್ನೆಗಳೆಂದರೆ &#x2014;ಎಲ್ಲ ಸೈದ್ಧಾಂತಿಕ ವಿರೋಧ, ಜಾಗತೀಕರಣ ಮತ್ತು ಭಾಷಾ ಸಾಮ್ರಾಜ್ಯಶಾಹಿಯ ಅಧಿಕಾರ&#x2014;ಶಕ್ತಿ, ಮಾಧ್ಯಮಗಳ ಭರಾಟೆ ಇತ್ಯಾದಿಗಳ ಮಧ್ಯೆ ಕನ್ನಡವನ್ನು ಹೇಗೆ ಕಟ್ಟಬೇಕು? ಕನ್ನಡವನ್ನು ಜ್ಞಾನದ ಭಾಷೆಯಾಗಿ ರೂಪಿಸುತ್ತ, ಅದರ ವಿಶ್ವಾತ್ಮಕತೆಯನ್ನು ಹೇಗೆ ಕಾಯ್ದುಕೊಳ್ಳಬೇಕು?</p>
			<p>ಕನ್ನಡಕ್ಕಾಗಿ ಶ್ರಮಿಸುತ್ತಿರುವ ಶೈಕ್ಷಣಿಕ ಮತ್ತು ಸಾಂಸ್ಕೃತಿಕ ಸಂಸ್ಥೆಗಳು ಈ ಮೇಲಿನ ಪ್ರಶ್ನೆಗಳನ್ನು ಕೇಂದ್ರವಾಗಿಟ್ಟುಕೊಂಡು ತಮ್ಮ ದೂರದೃಷ್ಟಿ, ಕಾರ್ಯವೈಖರಿಗಳನ್ನು ಕನ್ನಡ ಎದುರಿಸುತ್ತಿರುವ ಸವಾಲುಗಳಿಗೆ ಸ್ಪಂದಿಸುವಂತೆ ಪುನರ್‍ರಚನೆ ಮಾಡಬೇಕಾದ ಸಂದರ್ಭವಿದು. ತಮ್ಮ ರಚನೆಗಳಲ್ಲಿ ಹೊಸ ರಕ್ತವನ್ನು ತುಂಬಿ, ಕನ್ನಡದಲ್ಲಿ ಜ್ಞಾನಸೃಷ್ಟಿಸಲು ನಾವು ಯಾವ ಪರಿಸ್ಥಿತಿಯನ್ನು ನಿರ್ಮಾಣ ಮಾಡಬೇಕೆಂಬುದನ್ನು ಕುರಿತು ಚಿಂತಿಸುವ ಜರೂರತ್ತು ಇದೆ. ಮುಖ್ಯವಾಗಿ ನಾವು ಸೃಷ್ಟಿಸುವ ಜ್ಞಾನ, ಮತ್ತಿತರ ಚಟುವಟಿಕೆಗಳ ಗುಣಮಟ್ಟದಲ್ಲಿ ಯಾವ ರಾಜಿಮಾಡಿಕೊಳ್ಳದೇ, ಕನ್ನಡದ ತಿಳಿವಳಿಕೆಗೆ ಎಂತಹ ಲೋಕಜ್ಞಾನದ ಅಗತ್ಯವಿದೆ ಎಂಬುದನ್ನು ಯೋಚಿಸಿ ಮುಂದೆ ಸಾಗಬೇಕಾಗಿದೆ. </p>
			<p>ಕನ್ನಡದಲ್ಲಿ ಹೊಸ ಜ್ಞಾನಸೃಷ್ಟಿಗೆ ಸದ್ಯ ಎಂತಹ ವಿದ್ವಾಂಸರ ಪಡೆಯನ್ನು ಕಟ್ಟಬೇಕೆಂಬ ಪ್ರಶ್ನೆ ನಮ್ಮ ಮುಂದಿರುವಾಗ, ಇಂದಿನ ಕನ್ನಡದ ವಿದ್ವಾಂಸ ಏಕಭಾಷಾ ಉಪಾಸಕನಾಗದೇ, ಬಹುಭಾಷಾ ಅಥವಾ ಕನಿಷ್ಟ ಪಕ್ಷ ದ್ವಿಭಾಷಾ ಪರಿಣತನಾದರೆ ಕನ್ನಡಕ್ಕೆ ಹೆಚ್ಚು ಪ್ರಯೋಜಕ. ಐತಿಹಾಸಿಕವಾಗಿ ಕನ್ನಡ ಸಂಸ್ಕೃತದಿಂದ ಕಟ್ಟಿಕೊಂಡ ವಿಶ್ವಾತ್ಮಕತೆಯನ್ನು ಜೀವಂತವಾಗಿಡಲು ಮತ್ತು ಸದ್ಯದ ಜಾಗತಿಕ ಭಾಷೆಗಳಲ್ಲಿರುವ, ವಿಶೇಷವಾಗಿ ಇಂಗ್ಲೀಶ್‍ನಲ್ಲಿರುವ ಜ್ಞಾನವ್ಯವಸ್ಥೆಗಳನ್ನು ಜಾಗರೂಕತೆಯಿಂದ ಬಳಸಿಕೊಂಡು ಕನ್ನಡ ಕಟ್ಟಲು ಬಹುಭಾಷಾ, ದ್ವಿಭಾಷಾ ಪಂಡಿತರ ಪಾಲ್ಗೊಳ್ಳುವಿಕೆ ಅನಿವಾರ್ಯ. ಇಂಗ್ಲೀಶ್‍ನ್ನು ವಿರೋಧಿಸುವ ಅಥವಾ ಮೋಹಿಸುವ ಎರಡೂ ಅತಿರೇಕಗಳು ಕನ್ನಡ ‘ಜ್ಞಾನದ ಭಾಷೆ’ಯಾಗಿ ರೂಪುಗೊಳ್ಳುವಲ್ಲಿ ಅಡ್ಡಿಯಾಗುವ ಸಂಭವ ಹೆಚ್ಚು. ವಿಶೇಷವಾಗಿ ಇಂದು ಇಂಗ್ಲೀಶ್ ನಮಗೆ ಜ್ಞಾನದ ಭಾಷೆಯಾಗಿ ಬೇಕೇಬೇಕು. ಆದರೆ ಇಂಗ್ಲೀಶನ್ನು ನಾವು ಸಾಮಾಜಿಕ ಸಂವಹನದ ಭಾಷೆಯಾಗಿ ಕಲಿಸುವುದಕ್ಕೆ ಹೆಚ್ಚು ಒತ್ತು ಕೊಡುತ್ತಿದ್ದೇವೆಯೊ ಹೊರತು, ಜ್ಞಾನದ ಭಾಷೆಯಾಗಿ ಅಲ್ಲ. ಈ ಕಾರಣದಿಂದ ಇಂಗ್ಲೀಶ್ ಕಲಿಸುವ ಯೋಜನೆಯೂ ಈಗ ಸಂಪೂರ್ಣವಾಗಿ ಬದಲಾಗಬೇಕಾಗಿದೆ, ಕನ್ನಡದ ದೃಷ್ಟಿಕೋನದಿಂದ. ವಿರೋಧಾಭಾಸವೆನಿಸಿದರೂ ಸರಿ, ಇಂಗ್ಲೀಶ್‍ನ ಸಾಮ್ರಾಜ್ಯಶಾಹಿಯನ್ನು ವಿರೋಧಿಸುತ್ತಲೇ ಅದನ್ನು ಕನ್ನಡಕ್ಕಾಗಿ ಬಳಸಿಕೊಳ್ಳಬೇಕಾದ ಅನಿವಾರ್ಯತೆ ಇದೆ. ಈ ಸಂದರ್ಭದಲ್ಲಿ ಭಾರತೀಯ ಇತರ ಭಾಷೆಗಳ ಜೊತೆ, ವಿದೇಶಿ ಭಾಷೆಗಳ ಒಡನಾಟವು ಕೂಡಾ ಕನ್ನಡಕ್ಕೆ ಹೆಚ್ಚು ಪ್ರಯೋಜನಕಾರಿ.</p>
			<p>ಮುಂದುವರೆದು ಹೇಳುವುದಾದರೆ ಎಲ್ಲ ಭಾಷೆಗಳ ಸ್ವರೂಪದಂತೆ ನಮ್ಮಲ್ಲಿ ‘ಕನ್ನಡಗಳು’ ಇವೆ, ಕನ್ನಡವೆಂಬ ಏಕರೂಪ ಇಲ್ಲ! ಕೊಂಕಣಿ, ಕೊಡವ, ತುಳು ಇನ್ನುಳಿದ ತಳಸಮುದಾಯಗಳ ಜೀವಂತ ಭಾಷೆಗಳೊಡನೆ ಕನ್ನಡ ಯಜಮಾನ್ಯಿಕೆಯನ್ನು ಸಾಧಿಸದೆ ಸಹಬಾಳ್ವೆ ಮಾಡಬೇಕಾಗಿದೆ. ಕನ್ನಡಿಗರು, ಮರಾಠಿಗರು ಭೌಗೋಳಿಕ&#x2014;ರಾಜಕೀಯಕ್ಕೆ ಜಗಳವಾಡಿದರೂ, ಕನ್ನಡ ಮತ್ತು ಮರಾಠಿ ಭಾಷೆಗಳ ಮಧ್ಯೆ ನಡೆದ ಅನುವಾದ ಮತ್ತು ಕೊಡುಕೊಳ್ಳುವಿಕೆ ಸಮಕಾಲೀನ ಕನ್ನಡದ ದಲಿತ&#x2014;ಬಂಡಾಯದ ಬರವಣಿಗೆಗಳನ್ನು ಹುಟ್ಟುಹಾಕಿದೆ. ಹೀಗೆ ಇತರೆ ಸಮುದಾಯಗಳ ಧ್ವನಿಗಳನ್ನು ಒಳಗೊಳ್ಳುವುದರ ಮೂಲಕ ಕನ್ನಡದ ಜ್ಞಾನ ಕ್ಷಿತಿಜವನ್ನು ವಿಸ್ತರಿಸಬಹುದು.</p>
			<p>ಶಾಸ್ತ್ರೀಯ ಸ್ಥಾನಮಾನ ಪಡೆದ ಕನ್ನಡವನ್ನು ಶಾಸ್ತ್ರೀಯ ನೆಲೆಯಲ್ಲಿ ಅಧ್ಯಯನ ಮಾಡುವವರು ಕಡಿಮೆಯಾಗುತ್ತಿದ್ದಾರೆ. ನಮ್ಮ ಬದುಕಿನ ಹಳೆಯ ಅರ್ಥಗಳನ್ನು ಕಳೆದುಕೊಳ್ಳಬಾರದು. ಆ ಅರ್ಥಗಳಿಗೆ ಸಮಕಾಲೀನ ಜೀವ ತುಂಬಿ ಕನ್ನಡವನ್ನು ಕಟ್ಟಲು ನಮಗೆ ಪಠ್ಯ&#x2014;ಪ್ರವೀಣರು (ಫಿಲಾಲಜಿಸ್ಟ್) ಬೇಕು. ಭಾರತದಲ್ಲಿ ಫಿಲಾಲಜಿಸ್ಟ್‍ಗಳ ಕೊರತೆಯ ಬಗ್ಗೆ ಆಗಾಗ ಶೆಲ್ಡನ್ ಪೋಲಾಕರು ಮಾತನಾಡುತ್ತಿದ್ದಾರೆ. ಈಗ ಕನ್ನಡ ಕಟ್ಟುವ ಕೆಲಸಕ್ಕೆ ನಮ್ಮ ಮಧ್ಯೆ ಕನ್ನಡದ ಫಿಲಾಲಜಿಸ್ಟ್‍ಗಳನ್ನು ತಯಾರಿಸಬೇಕಾಗಿದೆ. ಇವರು ಭಾಷಾ ವಿಜ್ಞಾನಿಗಳಲ್ಲ. ಆದರೆ ಭಾಷಾ ಪರಿಣತರು, ಪಠ್ಯಗಳನ್ನು ಅರ್ಥವಂತಿಕೆಯಿಂದ ಓದುವವರು. ಆಧುನಿಕಪೂರ್ವ ಕನ್ನಡದ ಜೊತೆ ಕೊಂಡಿಕಳಚದಂತೆ ನೋಡಲು ಹಳಗನ್ನಡದ ಪಠ್ಯ&#x2014;ಪ್ರವೀಣರ ತರಬೇತಿ ಅಗತ್ಯವಾಗಿದೆ. ಈ ರೀತಿ ಅನುಭಾವಿ, ತತ್ವಪದಕಾರರ, ನಾಥಪಂಥದ, ಜಾನಪದ ಇತ್ಯಾದಿ ಪರಂಪರೆಗಳ ಪಠ್ಯಗಳನ್ನು ಅಧಿಕೃತವಾಗಿ ಓದುವ ಪಠ್ಯ&#x2014;ಪ್ರವೀಣರ ಮುಂದಿನ ಪೀಳಿಗೆಯನ್ನು ತಯಾರು ಮಾಡುವ ಯೋಜನೆಯೂ ಬೇಕು. ಒಟ್ಟಾರೆಯಾಗಿ ಕನ್ನಡ ಲೋಕಕ್ಕೆ ವಿವಿಧ ರೀತಿಯ ಪಠ್ಯಗಳನ್ನು ಅರ್ಥವಂತಿಕೆಯಿಂದ ಓದುವ ಭಾಷಾತಜ್ಞರು ಬೇಕು. ‘ಓದಿ’ನ ಸಾಮಥ್ರ್ಯದ ಕೊರತೆಯಿಂದ ಬಳಲುತ್ತಿರುವ ನಮ್ಮ ಕಾಲದಲ್ಲಿ ಪೋಲಾಕ ಉದ್ಧರಿಸುವ ವಿದ್ವಾಂಸರಾದ ಆರ್.ನರಸಿಂಹಾಚಾರ್, ಡಿ.ಎಲ್.ನರಸಿಂಹಾಚಾರ್, ಬಿ.ಎಮ್.ಶ್ರಿಕಂಠಯ್ಯ, ಎಂ.ವಿ.ಸೀತಾರಾಮಯ್ಯ, ಮುಳಿಯ ತಿಮ್ಮಪ್ಪಯ್ಯ, ಎಂ.ಈ.ಪೈ ಅಂತಹ ಫಿಲಾಲಜಿಸ್ಟರನ್ನು ಸೃಷ್ಟಿಬೇಕಾಗಿದೆ.</p>
			<p>ಕವಿರಾಜಮಾರ್ಗದ ಕಾಳಜಿಯು ಕನ್ನಡವನ್ನು ಕಾವ್ಯಭಾಷೆಯಾಗಿಸು ವುದಷ್ಟಕ್ಕೇ ಸೀಮಿತವಾಗದೇ ಕನ್ನಡವನ್ನು ಶಾಸ್ತ್ರದ ಭಾಷೆಯೆನ್ನಾಗಿಸುವ ತುಡಿತವೂ ಇತ್ತು. ಅದು ಎಷ್ಟರಮಟ್ಟಿಗೆ ಸಾಧ್ಯವಾಗಿದೆಂಬುದನ್ನು ಅಧ್ಯಯನ ಮಾಡಿ ಗುರುತಿಸಬೇಕಾಗಿದೆ. ಆಧುನಿಕ ಕನ್ನಡ ರೂಪುಗೊಂಡ ಬಗೆ ಅವಲೋಕಿಸಿದರೆ ಕನ್ನಡ ‘ಸಾಹಿತ್ಯದ ಭಾಷೆ’ಯಾಗಿ ಹೊರಹೊಮ್ಮುವಲ್ಲಿ ಯಶಸ್ವಿಯಾಗಿದೆ. ಆದರೆ ಕನ್ನಡ ಪರಿಕಲ್ಪನಾತ್ಮಕ, ತಾತ್ವಿಕ ಜಿಜ್ಞಾಸೆಯ ಭಾಷೆಯಾಗ ಬೇಕಾದ ಯೋಜನೆ ಇನ್ನೂ ಅಪೂರ್ಣಗೊಂಡಿದೆ. ನವೋದಯಕಾಲದ ಬರಹಗಾರರಿಂದ ಹಿಡಿದು, ನವ್ಯದವರಿಗೂ ಆಧುನಿಕ ಕನ್ನಡ ಗದ್ಯದ ಹಾಗೂ ಸಾಹಿತ್ಯ ವಿಮರ್ಶೆಯ ಭಾಷೆಯಾಗಿ ರೂಪುಗೊಂಡಿದ್ದು ಗಮನಾರ್ಹ. ಆದರೆ ಇಲ್ಲಿ ಕನ್ನಡ ‘ಸಾಹಿತ್ಯ’ವೆಂಬ ಸಂಸ್ಥೆಯ ಅಡಿಯಲ್ಲಿಯೇ ಕೆಲಸ ಮಾಡಿದೆ; ಕನ್ನಡವೆಂದರೆ ಕನ್ನಡ ಸಾಹಿತ್ಯದ ಭಾಷೆಯೆಂಬಂತಾಗಿದೆ. ಇಂದು ಕನ್ನಡವನ್ನು ವಿಜ್ಞಾನದ ಭಾಷೆಯಾಗಿ, ಸಮಾಜ ವಿಜ್ಞಾನಗಳ ನುಡಿಗಟ್ಟಾಗಿ ಕಟ್ಟುವ ಪ್ರಯತ್ನ ಮಾಡದಿದ್ದರೆ, ಕನ್ನಡ ಜ್ಞಾನದ ಭಾಷೆಯಾಗಿ ಬೆಳೆಯವುದು ಕಷ್ಟಸಾಧ್ಯ. ಅದಕ್ಕನುಗುಣವಾಗಿ ತಾತ್ವಿಕ ಪರಿಕಲ್ಪನೆಗಳ ಪರಿಭಾಷೆಯೊಂದರ ಕಟ್ಟುವಿಕೆ ಅವಶ್ಯ. ಇಂತಹ ಪ್ರಯತ್ನಗಳು ಸಮಕಾಲೀನ ಸಂದರ್ಭದಲ್ಲಿ ಕಾಣುತ್ತಿದ್ದರೂ, ಈ ಯೋಜನೆಯನ್ನು ನಾವು ಪ್ರಜ್ಞಾಪೂರ್ವಕವಾಗಿ ಕೈಗೊಳ್ಳಬೇಕಾಗಿದೆ. ಜ್ಞಾನಸೃಷ್ಟಿಗೆ ಕೇವಲ ಒಂದು ಭಾಷೆಯನ್ನು ಮಾತನಾಡುವ ಸಮುದಾಯವಿದ್ದರೆ ಸಾಲದು. ಆ ಭಾಷೆಯನ್ನು ಉಪಯೋಗಿಸಿ ನಮ್ಮ (ಕನ್ನಡದ) ಅನುಭವವನ್ನು ವಿವರಿ ಸುವ ಪರಿಕಲ್ಪನೆಗಳನ್ನು ಸೃಷ್ಟಿಸಬೇಕು. ಪಶ್ಚಿಮದಿಂದ ಎರವಲು ಪಡೆದ ಪರಿಕಲ್ಪನೆಗಳು ಕನ್ನಡದಲ್ಲಿ ಜೀರ್ಣಗೊಳ್ಳಬೇಕಾದರೆ, ಕನ್ನಡದ ಪರಿಭಾಷೆಯನ್ನು ಜಾಗರೂಕತೆಯಿಂದ ರೂಪಿಸಬೇಕು. ಹಾಗೆಯೇ ಕನ್ನಡ ಮಾಧ್ಯಮದಲ್ಲಿ  ಉನ್ನತ ಶಿಕ್ಷಣ ಕೊಡಬೇಕಾದರೆ ಮೊದಲು ಸಮಾಜ ವಿಜ್ಞಾನಗಳು, ವಿಜ್ಞಾನದ ಉತ್ಕೃಷ್ಟ ಪಠ್ಯಗಳು ಕನ್ನಡದಲ್ಲಿ ಲಭ್ಯವಿರುವಂತೆ ನೋಡಿಕೊಳ್ಳಬೇಕು. ಅಷ್ಟೇ ಅಲ್ಲ, ಪರಿಕಲ್ಪನಾತ್ಮಕ ಪರಿಭಾಷೆಯನ್ನು ಓದುವ ಸಮುದಾಯಗಳನ್ನು ನಮ್ಮ ಶೈಕ್ಷಣಿಕ ಸಂಸ್ಕೃತಿ ಹುಟ್ಟುಹಾಕದಿದ್ದರೆ ಏನೂ ಪ್ರಯೋಜನವಿಲ್ಲ.</p>
			<p>ಅನುವಾದ ಕಾರ್ಯಯೋಜನೆಯು ಕನ್ನಡದ ಬುದ್ಧಿಯನ್ನು ರೂಪಿಸುವಲ್ಲಿ ಮಹತ್ವದ ಪಾತ್ರವಹಿಸಿದೆ. ಆದರೆ ಆಧುನಿಕ ಕನ್ನಡ ನಿರ್ಮಾಣದಲ್ಲಿ ಹೆಚ್ಚಿನ ಅನುವಾದಗಳು ವಿಫುಲವಾಗಿ ಕಾಣುವುದು ಸಾಹಿತ್ಯ ಕ್ಷೇತ್ರದಲ್ಲಿಯೇ. ಅನುವಾದ ಕೇವಲ ಭಾಷಿಕ ಕ್ರಿಯೆಯಲ್ಲ. ಅದು ಕೇವಲ ಭಾಷೆ ಮತ್ತು ಸಾಹಿತ್ಯಿಕ ಕ್ಷೇತ್ರದಲ್ಲಿ ಕೆಲಸ ಮಾಡುವವರು ಮಾತ್ರ ಮಾಡಬೇಕಾದ ಕೆಲಸವೂ ಅಲ್ಲ. ಅನುವಾದ ಕೂಡಾ ಜ್ಞಾನಸೃಷ್ಟಿಸುವ ಕ್ರಿಯೆ, ಒಂದು ಮರುಬರವಣಿಗೆ. ಆದ್ದರಿಂದ ಕನ್ನಡದ ವಿಜ್ಞಾನಿಗಳು, ತತ್ವಜ್ಞಾನಿಗಳು ಮತ್ತು ಸಮಾಜ ವಿಜ್ಞಾನಿಗಳು ಕೂಡ ಮಾಡಬೇಕಾದ ಜವಾಬ್ದಾರಿಯಾಗಿದೆ. ವಿಜ್ಞಾನ ಮತ್ತು ಸಮಾಜ ವಿಜ್ಞಾನಗಳ ಎಷ್ಟೋ ಪಠ್ಯಗಳು ಕನ್ನಡಕ್ಕೆ ಬರಬೇಕಾಗಿದೆ. ಹಾಗಾಗಿ ಕರ್ನಾಟಕದ ವಿಶ್ವವಿದ್ಯಾಲಯಗಳು, ಇತರೆ ಜ್ಞಾನಸೃಷ್ಟಿಸುವ ಸಂಸ್ಥೆಗಳು ತೊಡಗಿಸಿಕೊಂಡಿರುವ ಜ್ಞಾನಶಿಸ್ತುಗಳು ಏನಾಗಿದ್ದರೂ ಸರಿಯೇ, ಅವುಗಳ ಒಂದು ಲಕ್ಷ್ಯ ಕನ್ನಡದ ಕಡೆ ಇರಬೇಕು.</p>
			<p>ಜ್ಞಾನ ಸೃಷ್ಟಿಯು, ತಾನು ಲಭ್ಯವಿರುವ ತಾಣಗಳ ಸ್ವರೂಪವನ್ನೂ ಅವಲಂಬಿಸಿರುತ್ತದೆ. ಹಾಗಾಗಿ ಕನ್ನಡದ ಜ್ಞಾನ ಲಭ್ಯವಿರಬೇಕಾದ ತಾಣಗಳ ಬಗ್ಗೆ ಕೂಡಾ ಚರ್ಚಿಸಬೇಕಾಗಿದೆ. ಇಂಗ್ಲೀಶ್‍ಗೆ ಹೋಲಿಸಿದರೆ ಸುಮಾರು ಶೇ. 80ರಷ್ಟು ಕನ್ನಡದ ಪಠ್ಯಗಳು ಮತ್ತು ಮಾಹಿತಿ ಇಂದು ಜಾಲತಾಣಗಳಲ್ಲಿ ಸಿಗುವುದಿಲ್ಲ. ಕನ್ನಡ ನುಡಿ, ವಿಚಾರ ಮತ್ತು ಬದುಕಿನ ಬಗ್ಗೆ ಮಾಹಿತಿ, ಹೊಳಹುಗಳು ಯೂಟ್ಯೂಬ್‍ಗಳಲ್ಲಿ ಹೇರಳವಾಗಿ ಲಭ್ಯವಿಲ್ಲ. ಕನ್ನಡದಲ್ಲಿ ಬರೆಯಲು ಮತ್ತು ಅನುವಾದದಲ್ಲಿ ತೊಡಗಿಸಿಕೊಳ್ಳಲು ಬೇಕಾಗಿರುವ ಸಂಪನ್ಮೂಲಗಳಾದ ನಿಘಂಟುಗಳು, ಸಮಾನಾರ್ಥಕ ಮತ್ತು ವಿರುದ್ಧಾರ್ಥಕ (ತೆಸಾರಸ್)ದಂತಹ ಶಬ್ಧನಿಧಿಗಳು, ಮುಂತಾದ ವೈಚಾರಿಕ ಸಲಕರಣೆಗಳು ಜಾಲತಾಣಗಳಲ್ಲಿ ಹೆಚ್ಚು ಹೆಚ್ಚು ಸಿಗುವಂತಾಗಬೇಕು. ಕನ್ನಡದ ವಿಕಿಪಿಡಿಯಾದಿಂದ ಹಿಡಿದು ವಿದ್ವತ್‍ಪತ್ರಿಕೆಗಳು ಈ ನುಡಿಯನ್ನು ಜ್ಞಾನದ ಭಾಷೆಯಾಗಿಸುವಲ್ಲಿ ಮಹತ್ವದ ಪಾತ್ರವಹಿಸುತ್ತವೆ.</p>
			<p>ಇಂದು ಕನ್ನಡಿಗರಿಗೆ ಯಾವ ಲೋಕಜ್ಞಾನಬೇಕೆಂಬ ನಿಟ್ಟಿನಲ್ಲಿ ಹೊಸ ಮಾಧ್ಯಮಗಳು ಆಲೋಚನೆ ಮಾಡದಿದ್ದರೆ, ಕನ್ನಡದ ಪ್ರಜ್ಞೆಯನ್ನು ರೂಪಿಸುವಲ್ಲಿ ನಾವು ಸೋಲುವ ಸಾಧ್ಯತೆ ಹೆಚ್ಚು. ವಿದ್ಯುನ್ಮಾನ ಮಾಧ್ಯಮಗಳು ನಮ್ಮ ಜೀವನದಲ್ಲಿ ಹಾಸುಹೊಕ್ಕಾಗಿರುವಾಗ, ಸಿನಿಮಾ ಸೇರಿದಂತೆ ಉಳಿದ ಇ&#x2014;ಮಾಧ್ಯಮಗಳು ಕನ್ನಡದ ಅರಿವನ್ನು ಹಿಗ್ಗಿಸುವಲ್ಲಿ ಸಹಭಾಗಿತ್ವವನ್ನು ಪಡೆಯಬೇಕಾಗಿದೆ. ಹೀಗೆ ಮಾಧ್ಯಮ ಸಂಸ್ಥೆಗಳ ಜೊತೆ ಕನ್ನಡವನ್ನು ಜ್ಞಾನದ ಭಾಷೆಯಾಗಿಸುವ ನಿಟ್ಟಿನಲ್ಲಿ ನಮ್ಮ ವಿದ್ಯಾಸಂಸ್ಥೆಗಳು, ಪಠ್ಯಕ್ರಮಗಳು ಸಾಗಬೇಕಾಗಿವೆ. ಆದರೆ ಕನ್ನಡದ ಬದುಕನ್ನು ಕುರಿತು ಚಿಂತಿಸುವುದೆಂದರೆ ಕೇವಲ ಕನ್ನಡ ಭಾಷೆ, ಜ್ಞಾನಸೃಷ್ಟಿ ಇತ್ಯಾದಿ ಕುರಿತು ಯೋಚಿಸುವುದಲ್ಲ! ಕನ್ನಡದ ಭೂಗೋಳ, ರಾಜಕೀಯ ವ್ಯವಸ್ಥೆ, ಆರ್ಥಿಕ ನೀತಿ, ಸಾಮಾಜಿಕ ಸ್ವಾಸ್ಥ್ಯ ಇತ್ಯಾದಿ ಕುರಿತು ಯೋಚಿಸುವುದಾಗಿದೆ. ಆದರೆ ಈ ಲೇಖನ ಮುಖ್ಯವಾಗಿ ಗಮನಹರಿಸಿದ್ದು ಕನ್ನಡ ‘ಭಾಷೆ’ಯ ಮೂಲಕ ಭಾವಿಸಬಹುದಾದ ಕನ್ನಡದ ಬುದ್ಧಿ ಮತ್ತು ಬದುಕು.</p>
			<p>* ಲೇಖಕರು, ತುಮಕೂರು ವಿಶ್ವವಿದ್ಯಾಲಯದ ಇಂಗ್ಲೀಶ್ ಅಧ್ಯಯನ ಮತ್ತು ಸಂಶೋಧನ ವಿಭಾಗದ ಮುಖ್ಯಸ್ಥರು.</p>	
		</div>
		<?php require_once(PHY_FLAT_URL . 'article-lists/others.php'); ?>
	</div>
</div>

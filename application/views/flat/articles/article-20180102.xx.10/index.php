<div class="container-fluid">
	<div class="row align-items-top justify-content-center kannada">
		<div class="col-md-8 article">
			<p class="date english">2<sup>nd</sup> January 2018</p>
			<h1 class="title">ಆಗುಹೋಗು</h1>
			<div class="inlay">
			<h3>ಉದ್ದೇಶಿತ ಎಫ್‍ಆರ್‍ಡಿಐ ಕಾಯ್ದೆಯಿಂದ ಠೇವಣಿದಾರರಿಗೆ ನಷ್ಟವಾಗಬಹುದೇ?</h3>
<p>2016ರ ಇನ್‍ಸಾಲ್ವೆನ್ಸಿ ಮತ್ತು ಬ್ಯಾಕರಪ್ಟ್ಸಿ ಕಾಯಿದೆಗೆ ಪೂರಕವಾಗಿ ಕೇಂದ್ರ ಸರ್ಕಾರವು ಫೈನಾನ್ಶಿಯಲ್ ರೆಸಲ್ಯೂಶನ್ ಮತ್ತು ಡೆಪಾಸಿಟ್ ಇನ್‍ಶೂರೆನ್ಸ್ ಮಸೂದೆ-2017 ಅನ್ನು ಬಿಡುಗಡೆ ಮಾಡಿದೆ. ಚರ್ಚೆಯ ಹಂತದಲ್ಲಿರುವ ಈ ಮಸೂದೆಯನ್ವಯ ಉಳಿತಾಯ ಮಾಡುವ, ಠೇವಣಿ ಇಡುವ ಮತ್ತು ವಿಮಾ ಕಂಪನಿಗಳಲ್ಲಿ ಹೂಡಿಕೆ ಮಾಡುವ ಸಣ್ಣಸಣ್ಣ ಖಾತೆದಾರರ ಜೀವನದ ಮೊತ್ತವನ್ನು ರಕ್ಷಿಸುವ ಇರಾದೆಯಿದೆ.</p>
<p>ಈ ಮಸೂದೆಯನ್ವಯ ‘ರೆಸಲ್ಯೂಶನ್ ಕಾರ್ಪೋರೇಶನ್’ ಎಂಬ ಹೊಸ ಸಂಸ್ಥೆಯೊಂದನ್ನು ಈಗಿರುವ ಡೆಪಾಸಿಟ್ ಇನ್‍ಶೂರೆನ್ಸ್ ಮತ್ತು ಕ್ರೆಡಿಟ್ ಗ್ಯಾರಂಟಿ ಕಾರ್ಪೊರೇಶನ್‍ಗೆ ಪರ್ಯಾಯವಾಗಿ ಸ್ಥಾಪಿಸಲಾಗುವುದು. ಈ ಹೊಸ ಸಂಸ್ಥೆಯು ಬ್ಯಾಂಕುಗಳು, ಎನ್‍ಬಿಎಫ್‍ಸಿಗಳು, ಸಹಕಾರಿ ಬ್ಯಾಂಕುಗಳು, ವಿಮಾಕಂಪನಿಗಳು ಮತ್ತಿತರ ಹಣಕಾಸು ಸಂಸ್ಥೆಗಳ ಮೇಲೆ ನಿಗಾ ಇಡಲಿದೆ. ಇಂತಹ ಹಣಕಾಸು ಸಂಸ್ಥೆಗಳೇನಾದರೂ ದಿವಾಳಿಯಾಗುವ ಸಾಧ್ಯತೆಯಿದೆಯೇ ಮತ್ತು ಹಾಗಿದ್ದಲ್ಲಿ ಯಾವ ಪರಿಹಾರ ಮಾರ್ಗವನ್ನು ಅನುಸರಿಸಬೇಕು ಎಂಬುದನ್ನು ರೆಸಲ್ಯೂಶನ್ ಕಾರ್ಪೊರೇಶನ್ ಸೂಚಿಸಲಿದೆ. ಅಕಸ್ಮಾತ್ ಪರಿಹಾರ ಸೂತ್ರ ಫಲನೀಡದೆ ಈ ಹಣಕಾಸು ಸಂಸ್ಥೆಗಳೇನಾದರೂ ದಿವಾಳಿಯಾದಲ್ಲಿ ಅಂತಹಾ ಸಂಸ್ಥೆಗಳ ನಿರ್ವಹಣೆಯ ಜವಾಬ್ದಾರಿಯನ್ನು ರೆಸಲ್ಯೂಶನ್ ಕಾರ್ಪೊರೇಶನ್ ಹೊರಲಿದೆ.</p>
<p>ಈ ಎಫ್‍ಆರ್ಡಿಐ ಮಸೂದೆಯಲ್ಲಿ ಇμÉ್ಟಲ್ಲಾ ಒಳ್ಳೆಯ ಕಾರ್ಯಯೋಜನೆಗಳಿದ್ದರೂ ಸಾರ್ವಜನಿಕರ ಗಮನದಲ್ಲಿ ಕೇವಲ ಕಾಯಿದೆಯ ‘ಬೇಲ್ ಇನ್’ ಸೂತ್ರ ಮಾತ್ರ ಚರ್ಚೆಗೊಳಪಟ್ಟಿದೆ. ಮೊದಲಿಂದಲೂ ಬಂದ ಸಂಪ್ರದಾಯದಂತೆ ಯಾವುದೇ ಸಾರ್ವಜನಿಕ ಹಣಕಾಸು ಸಂಸ್ಥೆ ದಿವಾಳಿ ಸ್ಥಿತಿಗೆ ಬಂದು ತಲುಪಿದರೆ ಸರ್ಕಾರ ಆ ಸಂಸ್ಥೆಯ ನೆರವಿಗೆ ಬಂದು ಸಾರ್ವಜನಿಕ ಸರ್ಕಾರಿ ಹಣದಿಂದ ಸಹಾಯ ಮಾಡುತ್ತದೆ. ಇದಕ್ಕೆ ‘ಬೇಲ್ ಔಟ್’ ಇಂದು ಹೇಳಲಾಗುತ್ತದೆ. ಇದಕ್ಕೆ ವ್ಯತಿರಿಕ್ತವಾಗಿ ಎಫ್‍ಆರ್ಡಿಐ ಮಸೂದೆಯು ಅಡಮಾನರಹಿತ ಅಂದರೆ ಅನ್‍ಸೆಕ್ಯೂರ್ಡ್ ಠೇವಣಿದಾರರ ಹಣವನ್ನು ಬಳಸಿಕೊಂಡು ದಿವಾಳಿ ಸ್ಥಿತಿಯಲ್ಲಿರುವ ಹಣಕಾಸು ಸಂಸ್ಥೆಯ ನೆರವಿಗೆ ಬಂದು ನಿಲ್ಲುತ್ತದೆ. ಇದನ್ನು ‘ಬೇಲ್ ಇನ್’ ಎಂದು ಹೇಳಲಾಗುತ್ತಿದೆ.</p>
<p>ಈಗಿರುವ ಕಾನೂನಿನಂತೆ ಯಾವುದೇ ಹಣಕಾಸುಸಂಸ್ಥೆಯ ಠೇವಣಿದಾರರ ಕೇವಲ ಒಂದು ಲಕ್ಷ ಮೊತ್ತ ಮಾತ್ರ ಇನ್‍ಶೂರ್ ಆಗಿರುತ್ತದೆ. ಒಂದು ಲಕ್ಷಕ್ಕೂ ಮಿಗಿಲಾದ ಠೇವಣಿಯ ಮೇಲೆ ಠೇವಣಿದಾರರಿಗೆ ಯಾವುದೇ ರಕ್ಷಣೆಯಿಲ್ಲ. ಆದರೆ ಹೊಸ ಎಫ್‍ಆರ್ಡಿಐ ಮಸೂದೆಯಲ್ಲಿ ಯಾವ ಮೊತ್ತದವರೆಗೆ ಠೇವಣಿದಾರರ ಠೇವಣಿಯ ಮೇಲೆ ಭದ್ರತೆ ಒದಗಿಸಲಾಗುವುದು ಎಂದು ತಿಳಿಸಿಲ್ಲ. ಹಿಂದಿನ ಒಂದು ಲಕ್ಷದ ಮೊತ್ತ 1993ರಲ್ಲಿ ನಿರ್ಧಾರಿತವಾಗಿದ್ದ ಕಾರಣ 2017ರಲ್ಲಿ ಈ ಮೊತ್ತ 2 ರಿಂದ 5 ಲಕ್ಷದವರೆಗೆ ಇರಬಹುದು. ಆದರೆ ಇದಕ್ಕೆ ಮೇಲಾದ ಠೇವಣಿಯ ಭದ್ರತೆಯೇನು ಎಂಬ ಪ್ರಶ್ನೆ ಎಲ್ಲರನ್ನೂ ಕಾಡುತ್ತಿದೆ.</p>
<p>ದಿವಾಳಿಯಾದ ಹಣಕಾಸು ಸಂಸ್ಥೆಯ ಆಸ್ತಿಗಳನ್ನು ಹರಾಜು ಮಾಡಿ ಬಂದ ಹಣದ ಮೇಲೆ ಈ ಕೆಳಕಂಡಂತೆ ಪ್ರಾಥಮಿಕತೆಯಿರುತ್ತದೆ.</p>
<ol>
<li>ಎಫ್‍ಆರ್ಡಿಐ ಮಸೂದೆಯನ್ವಯ ಸ್ಥಾಪಿತ ರೆಸಲ್ಯೂಶನ್ ಕಾರ್ಪೊರೇಶನ್ ವಿಮಾ ಮಾಡಿರುವ ಸಣ್ಣ ಠೇವಣಿದಾರರ ಮೊತ್ತಗಳು (ಇದು ಹಿಂದೆ ಹೇಳಿದಂತೆ 2 ರಿಂದ 5 ಲಕ್ಷಗಳವರೆಗೆ ಇರಬಹುದು).</li>
<li>ದಿವಾಳಿ ಮತ್ತು ಹರಾಜು ಪ್ರಕ್ರಿಯೆಯ ಖರ್ಚುಗಳು.</li>
<li>ಕಾರ್ಮಿಕರ 24 ತಿಂಗಳುಗಳ ಬಾಕಿ ಕೂಲಿ ಹಾಗೂ ಅಡಮಾನವಿಟ್ಟು ಪಡೆದ ಸಾಲಗಳು.</li>
<li>ಉಳಿದ ನೌಕರರ 12 ತಿಂಗಳುಗಳ ಬಾಕಿ ಸಂಬಳ.</li>
<li>ಉಳಿದೆಲ್ಲಾ ಠೇವಣಿದಾರರ ಮೊತ್ತಗಳು.</li>
</ol>
<p>ಮೇಲಿನಂತೆ ಸಾಧಾರಣ ಠೇವಣಿದಾರರ ಹಕ್ಕು ಐದನೆಯ ಮತ್ತು ಕೊನೆಯ ಸ್ಥಾನದಲ್ಲಿದೆ. ಹಾಗಾದರೆ ಈ ಹೊಸ ಮಸೂದೆಯಿಂದ ಸಾಧಾರಣ ಠೇವಣಿದಾರರಿಗೆ ಅನ್ಯಾಯವಾಗಲಿದೆಯೇ?</p>
<p>ಖಂಡಿತ ಇಲ್ಲ. ಈಗ ಜಾರಿಯಲ್ಲಿರುವ ಕಾನೂನಿನಲ್ಲಿಯೂ ಸಾಧಾರಣ ಠೇವಣಿದಾರರ ಕೇವಲ ಒಂದು ಲಕ್ಷದ ಮೊತ್ತ ಇನ್‍ಶೂರ್ ಆಗಿರುತ್ತದೆ. ಯಾವುದೇ ಹಣಕಾಸು ಸಂಸ್ಥೆ ದಿವಾಳಿಯಾದಲ್ಲಿ ಈಗಲೂ ಕೂಡಾ ಸಾಮಾನ್ಯ ಠೇವಣಿದಾರರ ಯವುದೇ ಠೇವಣಿ ಮೊತ್ತ ಮರಳುವ ಸಾಧ್ಯತೆಯಿಲ್ಲ. ಹಲವಾರು ಖಾಸಗಿ ಹಣಕಾಸು ಸಂಸ್ಥೆಗಳು ಹಾಗು ಚಿಟ್‍ಫಂಡ್‍ಗಳು ದಿವಾಳಿಯಾದಾಗ ಯಾವುದೇ ಠೇವಣಿದಾರರಿಗೆ ಒಂದು ಲಕ್ಷಕ್ಕೂ ಮಿಗಿಲಾಗಿ ಯಾವುದೇ ಪರಿಹಾರ ಸಿಕ್ಕ ನಿದರ್ಶನಗಳಿಲ್ಲ. ಹಾಗಾದರೆ ಎಫ್‍ಆರ್ಡಿಐ ಮಸೂದೆಯಿಂದ ಯಾವ ಹೊಸ ಲಾಭವಿದೆ? ಅದುವೇ ಬೇಲ್ ಇನ್. ಈ ಹೊಸ ಸೂತ್ರದನ್ವಯ, ದಿವಾಳಿಯಾದ ಹಣಕಾಸು ಸಂಸ್ಥೆಯ ದೊಡ್ಡ ಠೇವಣಿದಾರರ ಹಣವನ್ನು ಶೇರು ಚಂದಾಹಣವಾಗಿ ಪರಿವರ್ತಿಸಿ ಹಣಕಾಸು ಸಂಸ್ಥೆಯನ್ನು ಪುರುಜ್ಜೀವನಗೊಳಿಸುವ ಅವಕಾಶವಿದೆ. ಈ ಎಲ್ಲಾ ನಡವಳಿಕೆಗಳು ಸರ್ಕಾರಿ ಸ್ವಾಮ್ಯದ ‘ರೆಸಲ್ಯೂಶನ್ ಕಾರ್ಪೊರೇಶನ್’ ನಿರ್ವಹಣೆಯಲ್ಲಿ ಮತ್ತು ಸರ್ಕಾರದ ನೆರಳಲ್ಲಿ ಆಗಲಿದೆ. ಈಗಿರುವ ಕಾನೂನಿನಂತೆ ಹಣಕಾಸು ಸಂಸ್ಥೆಯೊಂದು ದಿವಾಳಿಯಾದರೆ ಠೇವಣಿದಾರರೆಲ್ಲರೂ ಹಣ ಕಳೆದುಕೊಳ್ಳಬೇಕಾದ ಸಾಧ್ಯತೆಯ ಬದಲಿಗೆ, ಹೊಸ ಮಸೂದೆಯನ್ವಯ ನಿಧಾನವಾಗಿಯಾದರೂ ಠೇವಣಿದಾರರು ಅಲ್ಪಸ್ವಲ್ಪ ಹಣ ವಾಪಸು ಪಡೆಯುವ ಸಾಧ್ಯತೆಯ ರಾಚನಿಕ ವ್ಯವಸ್ಥೆಯಿದೆ.</p>
<p>ಎಫ್‍ಆರ್ಡಿಐ ಮಸೂದೆಯಿನ್ನೂ ಚರ್ಚೆಯ ಹಂತದಲ್ಲಿದ್ದು ಸಾರ್ವಜನಿಕ ಪ್ರತಿಕ್ರಿಯೆಗಳನ್ವಯ ಸೂಕ್ತ ಮಾರ್ಪಾಡು ಹೊಂದಲಿದೆ. ಇದು ಹೇಗೆ ಮಾರ್ಪಾಡಾದರೂ ಪ್ರಸಕ್ತ ಕಾನೂನು ವ್ಯವಸ್ಥೆಗಿಂತ ಠೇವಣಿದಾರರ ಹಿತ ಕಾಯುವ ಸುಧಾರಿತ ಕಾನೂನು ಆಗಲಿದೆಯೆಂಬುದರಲ್ಲಿ ಸಂಶಯವಿಲ್ಲ.</p>
			</div>
	<div class="inlay">
	<h3>ದಿವಾಳಿ ಕಾಯಿದೆಯಲ್ಲೂ ಮಾರ್ಪಾಡು</h3>
<p>ಕೇಂದ್ರ ಸರ್ಕಾರವು 2016ರ ದಿವಾಳಿ ಕಾಯಿದೆಯಲ್ಲಿಯೂ ಬದಲಾವಣೆ ತಂದು ಈ ಕಾಯಿದೆಯಡಿ ಹರಾಜಿಗಿಟ್ಟಿರುವ ಆಸ್ತಿಗಳನ್ನು ಅದೇ ಕಂಪನಿಯ ಹಳೆಯ ಮಾಲೀಕರು ಖರೀದಿಸುವಂತಿಲ್ಲ ಎಂದು ನಿರ್ಧರಿಸಿದೆ. ಇದರಿಂದ ದಿವಾಳಿಯಾದ ಕಂಪನಿಗಳ ಚರಾಸ್ತಿ-ಸ್ತಿರಾಸ್ತಿಗಳನ್ನು ಮಾರಾಟಕ್ಕಿಟ್ಟಾಗ ಹಳೆಯ ಮಾಲೀಕರು ಹಿಂಬಾಗಿಲಿನಿಂದ ತಮ್ಮ ಆಸ್ತಿಗಳನ್ನು ಖರೀದಿಸುವ ಉಮೇದಿನಲ್ಲಿ ಹರಾಜು ಪ್ರಕ್ರಿಯೆಯನ್ನು ಗೋಜಲಾಗಿಸುವುದನ್ನು ತಪ್ಪಿಸಬಹುದಾಗಿದೆ.</p>
<p>ಹಣಕಾಸು ಕ್ಷೇತ್ರದ ಆಮೂಲಾಗ್ರ ಪುನರ್ರಚನೆಯ ಸಂದರ್ಭದಲ್ಲಿ ಸರ್ಕಾರವು 2016ರಲ್ಲಿ ಹೊಸ ಕಾಯಿದೆಯೊಂದನ್ನು (ಇನ್‍ಸಾಲ್ವೆನ್ಸಿ ಮತ್ತು ಬ್ಯಾಂಕರಪ್ಟ್ಸಿ ಕಾಯಿದೆ) ತಂದು ಸಾಲದ ಸುಳಿಯಲ್ಲಿ ಸಿಲುಕಿ ನಿಸ್ತೇಜವಾದ ಕಂಪನಿಗಳ ಆಸ್ತಿಗಳನ್ನು ಮಾರುವ ಪ್ರಕ್ರಿಯೆಯನ್ನು ಸುಲಭಗೊಳಿಸಿತು. ಇದರಂತೆ ಸಾಲದ ವಿಷಚಕ್ರದಲ್ಲಿ ಸಿಕ್ಕಿಹಾಕಿಕೊಂಡ ಹಾಗೂ ಸೋತು ಸುಣ್ಣವಾದ ಉದ್ಯಮಗಳನ್ನು ಮುಚ್ಚಿ ಅವು ಅರ್ಥವ್ಯವಸ್ಥೆಗೆ ಇನ್ನೂ ಹೆಚ್ಚು ಹೊರೆ ಹೊರೆಸದಂತೆ ಕಾಯ್ದುಕೊಳ್ಳುವ ವ್ಯವಸ್ಥೆ ಮಾಡಲಾಗಿದೆ. ತನ್ನ ನೌಕರರ ಸಂಬಳ ನೀಡಲಾಗದ ಹಾಗೂ ಸಾಲಗಾರರಠೇ ವಣಿದಾರರ ಹಣ ಹಿಂದಿರುಗಿಸಲಾರದ ಸನ್ನಿವೇಶದಲ್ಲಿ ಈ ಕಾಯಿದೆಯನ್ವಯ ಕೇವಲ 270 ದಿನಗಳಲ್ಲಿ ದಿವಾಳಿಯಾದ ಕಂಪನಿಯ ಸ್ವತ್ತುಗಳನ್ನು ಮಾರಿ ಋಣವಂತರಿಗೆ ಹಣ ನೀಡುವ ಸೌಲಭ್ಯವಿದೆ. ಹರಾಜಿನಲ್ಲಿ ದಕ್ಕಿದ ಹಣದಲ್ಲಿ ಮೊದಲು ನೌಕರರ ಬಾಕಿ ಸಂಬಳ ಹಾಗೂ ನಂತರದಲ್ಲಿ ಅಡಮಾನವಿಟ್ಟು ಪಡೆದ ಸಾಲಗಳನ್ನು ತೀರಿಸುವ ಪ್ರಾಥಮಿಕತೆಯಿದೆ. ಉಳಿದ ಹಣದಲ್ಲಿ ಬೇರೆಲ್ಲಾ ಠೇವಣಿ ಹಾಗೂ ಸಾಲಗಳನ್ನು ತೀರಿಸುವ ವ್ಯವಸ್ಥೆಯಿದೆ. ಈ ಕಾಯಿದೆಯ ಅನುμÁ್ಠನಕ್ಕೆ ದೇಶಾದ್ಯಂತ ನುರಿತ ವಕೀಲರು ಮತ್ತು ಉದ್ಯೋಗಿಗಳ ಅವಶ್ಯಕತೆಯಿದೆ. ಆದರೆ ಕಾಯಿದೆಯ ಯಶಸ್ಸಿಗೆ ಹೇಗೆ ದೇಶದ ನ್ಯಾಯಾಲಯಗಳು ಮತ್ತು ಟ್ರೈಬ್ಯುನಲ್‍ಗಳು ಪರಿಣಾಮಕಾರಿಯಾಗಿ ಕೆಲಸ ನಿರ್ವಹಿಸಬಲ್ಲವು ಎಂಬುದು ನಿರ್ಣಾಯಕವಾಗಲಿದೆ.</p>
<p>ದೇಶದ ಬ್ಯಾಂಕುಗಳಲ್ಲಿ ರೂ.13.5 ಲಕ್ಷ ಕೋಟಿಯಷ್ಟು ತೀರಿಸದೇ ಉಳಿದ ಬಾಕಿ ಸಾಲವಿದೆ. ವರ್ಷದಿಂದ ವರ್ಷಕ್ಕೆ ಈ ಮೊತ್ತ ಬೆಳೆಯತ್ತಿದ್ದು ಭಾರತದ ಬ್ಯಾಂಕಿಂಗ್ ವ್ಯವಸ್ಥೆಯನ್ನೇ ಮುಳುಗಿಸುವ ಮಟ್ಟಿಗೆ ಸಮಸ್ಯೆ ತೀವ್ರವಾಗಿದೆ. ಇಷ್ಟು ದೊಡ್ಡ ಹೊರೆ ಹೊತ್ತ ದೇಶೀ ಬ್ಯಾಂಕುಗಳು 2016 ರ ಈ ಹೊಸ ಕಾಯಿದೆಯನ್ವಯ ತಮ್ಮ ಸಾಲಗಳಲ್ಲಿ ಸಾಧ್ಯವಾದಷ್ಟು ವಸೂಲಾತಿ ಮಾಡಿ ತಮ್ಮ ಆರೋಗ್ಯವನ್ನು ಸುಧಾರಿಸಿಕೊಳ್ಳುವ ಅಗತ್ಯವಿದೆ. ಇಲ್ಲವಾದಲ್ಲಿ ಈ ಬ್ಯಾಂಕುಗಳು ವಿದೇಶೀ ಬ್ಯಾಂಕುಗಳ ಮುಂದೆ ಸ್ಪರ್ಧೆ ಮಾಡಲಾಗದ ಸ್ಥಿತಿಗೆ ಬಂದು ತಲುಪುತ್ತವೆ. ಈಗಾಗಲೇ ಈ ಬ್ಯಾಂಕುಗಳು ಹೊಸ ದೇಶೀಯ ಉದ್ದಿಮೆದಾರರಿಗೆ ಸಾಲ ನೀಡಲಾಗದ ಪರಿಸ್ಥಿತಿಯಲ್ಲಿವೆ. ಇದನ್ನು ಹೀಗೆಯೇ ಬಿಟ್ಟರೆ ಇಡೀ ಆರ್ಥಿಕ ವ್ಯವಸ್ಥೆಯನ್ನೇ ಕೆಳಗೆ ಎಳೆದು ಬೀಳಿಸುವ ಅಪಾಯವಿದೆ. ಇಂತಹ ವಿಷಮ ಸನ್ನಿವೇಶದಲ್ಲಿ 2016ರ ದಿವಾಳಿ ಕಾಯಿದೆ ಬ್ಯಾಂಕುಗಳ ಪುನಶ್ವೇತನಕ್ಕೆ ವರದಾನವಾಗುವ ಸಾಧ್ಯತೆಯಿದೆ.</p>
	</div>
		<div class="inlay">
		<h3>ಅಂತರರಾಷ್ಟ್ರೀಯ ನ್ಯಾಯಾಯಲದಲ್ಲಿ ದಲ್ವೀರ್ ಭಂಡಾರಿ </h3>
		<figure class="float-md-right maxw-300"><img class="img-fluid" src="<?=PUBLIC_URL?>images/201801/0035a.jpg" /></figure>
<p>ಭಾರತದ ಸರ್ವೋಚ್ಚ ನ್ಯಾಯಾಲಯದ ನಿವೃತ್ತ ನ್ಯಾಯಾಧೀಶ ಹಾಗೂ ಹಾಲಿ ಇಂಟರ್ನ್ಯಾಶನಲ್ ಕೋರ್ಟ್ ಆಫ್ ಜಸ್ಟೀಸ್ ನ್ಯಾಯಾಧೀಶ ದಲ್ವೀರ್ ಭಂಡಾರಿ ಯವರು ಒಂಭತ್ತು ವರ್ಷಗಳ ಅವಧಿಗೆ ಅಂತರರಾಷ್ಟ್ರೀಯ ನ್ಯಾಯಾಲಯದ ನ್ಯಾಯಾಧೀಶರಾಗಿ ಆಯ್ಕೆ ಯಾಗಿದ್ದಾರೆ. ಭಂಡಾರಿಯವರ ಪ್ರತಿಸ್ಪರ್ಧಿ ಇಂಗ್ಲೆಂಡಿನ ಕ್ರಿಸ್ಟೋಫರ್ ಗ್ರೀನ್‍ವುಡ್ ಅವರು ಚುನಾವಣೆಯ 11ನೇ ಸುತ್ತಿನ ನಂತರ ಸ್ಪರ್ಧೆಯಿಂದ ಹಿಂದೆ ಸರಿಯುವವರೆಗೂ ಈ ಚುನಾವಣೆ ಎಲ್ಲಾ ರಾಷ್ಟ್ರಗಳ ರಾಜಧಾನಿಗಳ ಗಮನ ಸೆಳೆದಿತ್ತು. ಭಂಡಾರಿಯವರ ಆಯ್ಕೆ ವಿಶ್ವಸಂಸ್ಥೆಯ ಸಾಮಾನ್ಯ ಸಭೆಯಲ್ಲಿ ಭಾರತಕ್ಕೆ ಇರುವ ಬೆಂಬಲವನ್ನು ಮತ್ತೊಮ್ಮೆ ದಿಟ್ಟವಾಗಿ ಸಾಬೀತುಪಡಿಸಿತು.</p>
<p>1946ರಲ್ಲಿ ಸ್ಥಾಪಿತವಾದ ಅಂತರರಾಷ್ಟ್ರೀಯ ನ್ಯಾಯಾಲಯದ ಖಾಯಂ ಪೀಠ ನೆದರ್ಲ್ಯಾಂಡಿನ ಹೇಗ್ ನಲ್ಲಿದೆ. ಒಟ್ಟು 15 ನ್ಯಾಯಾಧೀಶರನ್ನೊಳಗೊಂಡ ಈ ಐಸಿಜೆ ನ್ಯಾಯಪೀಠದ ನ್ಯಾಯಾಧೀಶರು ಒಂಭತ್ತು ವರ್ಷಗಳ ಅವಧಿಗೆ ಆಯ್ಕೆಯಾಗುತ್ತಾರೆ. ಪ್ರತಿ ಮೂರು ವರ್ಷಕ್ಕೊಮ್ಮೆ ನಿವೃತ್ತರಾದ ಐದು ನ್ಯಾಯಾಧೀಶರ ಹುದ್ದೆಗೆ ಚುನಾವಣೆಗಳು ನಡೆಯುತ್ತವೆ. 193 ರಾಷ್ಟ್ರಗಳ ವಿಶ್ವಸಂಸ್ಥೆಯ ಸಾಮಾನ್ಯ ಸಭೆ ಹಾಗೂ 15 ರಾಷ್ಟ್ರಗಳ ಭದ್ರತಾ ಸಮಿತಿಯ ಸದಸ್ಯರು ಪ್ರತ್ಯೇಕವಾಗಿ ಮತ ಹಾಕುವ ಈ ಚುನಾವಣೆಯಲ್ಲಿ ಆಯ್ಕೆಯಾಗಬಯಸುವ ನ್ಯಾಯಾಧೀಶರು ಎರಡೂ ಸಭೆ-ಸಮಿತಿಗಳಲ್ಲಿ ಸ್ಪಷ್ಟ ಬಹುಮತ ಪಡೆಯಬೇಕಾಗುತ್ತದೆ. ಒಮ್ಮೆ ಆಯ್ಕೆಯಾದ ನ್ಯಾಯಾಧೀಶರು ಮತ್ತೊಮ್ಮೆ ತಮ್ಮ ಹುದ್ದೆಗೆ ತಮ್ಮ ರಾಷ್ಟ್ರದ ಪರವಾಗಿ ಸ್ಪರ್ಧಿಸಬಹುದಾಗಿದೆ.</p>
<p>ನವಂಬರ್‍ನಲ್ಲಿ ನಡೆದ ಈ ಚುನಾವಣೆಯಲ್ಲಿ ಭಾರತದ 70 ವರ್ಷದ ದಲ್ವೀರ್ ಭಂಡಾರಿ ಸಾಮಾನ್ಯ ಸಭೆಯಲ್ಲಿ ಸ್ಪಷ್ಟ ಬಹುಮತ ಪಡೆದಿದ್ದರೂ ಭದ್ರತಾ ಸಮಿತಿಯ 15 ಮತಗಳಲ್ಲಿ ಕೇವಲ 5 ಮತ ಪಡೆದು ಬ್ರಿಟನ್‍ನ ಗ್ರೀನ್‍ವುಡ್‍ರವರ 9 ಮತಗಳ ಹೋಲಿಕೆಯಲ್ಲಿ ಹಿಂದೆ ಇದ್ದರು. ಆದರೆ 11 ಬಾರಿ ನಡೆದ ಮತದಾನದಲ್ಲಿಯೂ ಭಂಡಾರಿಯವರಿಗೆ ಸಾಮಾನ್ಯ ಸಭೆಯಲ್ಲಿ ಉಳಿದುಬಂದ ಬಹುಮತ ಕಂಡು ಬ್ರಿಟನ್ ತನ್ನ ಸ್ಪರ್ಧಿಯನ್ನು ಹಿಂದಕ್ಕೆ ಕರೆಸಿತ್ತು. ಸಾಮಾನ್ಯ ಸಭೆಯ ಬಹುಮತದ ಅಭಿಪ್ರಾಯವನ್ನು ಭದ್ರತಾ ಸಮಿತಿಯ ವೀಟೋ ನಿರ್ಲಕ್ಷ ಮಾಡಬಾರದೆನ್ನುವ ಇಂಗಿತದಲ್ಲಿ ಬ್ರಿಟನ್ ತನ್ನ ಸೋಲು ಒಪ್ಪಿತ್ತು.</p>
<p>ಭಾರತದ ವಿದೇಶಾಂಗ ಇಲಾಖೆ ತನ್ನ ಎಲ್ಲ ಪ್ರಭಾವವನ್ನೂ ಬಳಸಿಕೊಂಡು ಭಂಡಾರಿಯವರ ಗೆಲುವಿಗೆ ಹಗಲಿರುಳೆನ್ನದೆ ಕಾರ್ಯತತ್ಪರವಾಗಿತ್ತು. ಭಂಡಾರಿಯವರನ್ನು ಅಭಿನಂದಿಸಿರುವ ಪ್ರಧಾನಿ ಮೋದಿ ಇದು ‘ನಮಗೆ ಹೆಮ್ಮೆಯ ಕ್ಷಣ’ ಎಂದು ಹೇಳಿದ್ದಾರೆ.</p>
		</div>
		<div class="inlay">
		<h3>ಜಿಂಬಾಬ್ವೆಯಲ್ಲಿ ಮುಗಾಬೆಗೆ ‘ಡಿಸ್‍ಗ್ರೇಸ್’ </h3>
		<figure class="float-md-left maxw-600"><img class="img-fluid" src="<?=PUBLIC_URL?>images/201801/0036a.jpg" /></figure>
<p>37 ವರ್ಷಗಳಿಂದ ಜಿಂಬಾಬ್ವೆಯನ್ನು ತನ್ನ ಕಪಿಮುಷ್ಠಿಯಲ್ಲಿ ಆಳಿದ್ದ ರಾಬರ್ಟ್ ಮುಗಾಬೆ ಕಡೆಗೂ 2017ರ ನವೆಂಬರ್ 19ರಂದು ತನ್ನ ಅಧ್ಯಕ್ಷ ಪದವಿಗೆ ರಾಜೀನಾಮೆ ನೀಡಬೇಕಾಯಿತು. ಜಿಂಬಾಬ್ವೆಯ ಸಂಸತ್ತಿನ ಎರಡೂ ಸದನಗಳು ಒಟ್ಟಿಗೆ ಸೇರಿ ಮುಗಾಬೆಯನ್ನು ಅಧ್ಯಕ್ಷ ಪದವಿಯಿಂದ ವಜಾ ಮಾಡುವ ಚರ್ಚೆ ಮಾಡಿ, ನಿರ್ಣಯವನ್ನು ಮತಕ್ಕೆ ಹಾಕುವ ಕೆಲವೇ ನಿಮಿಷಗಳ ಮೊದಲು ತನ್ನ ರಾಜೀನಾಮೆ ನಿರ್ಧಾರವನ್ನು ಮುಗಾಬೆ ಪ್ರಕಟಿಸಿದರು. ಇದರಿಂದ ಆಫ್ರಿಕಾದ ದೇಶವೊಂದನ್ನು ಸ್ವಾತಂತ್ರ್ಯ ಪಡೆದ 1980ನೇ ಇಸವಿಯಿಂದ ಆಳಿದ್ದ ಅತ್ಯಂತ ಹಿರಿಯ 93 ವರ್ಷದ ಸ್ವಾತಂತ್ರ್ಯ ಹೋರಾಟಗಾರನೊಬ್ಬನ ರಾಜಕೀಯ ಜೀವನ ಕಡೆಗೂ ಮುಗಿಯಿತು.</p>
<p>ರಾಬರ್ಟ್ ಮುಗಾಬೆ ಭಾರತಕ್ಕೆ ಚಿರಪರಿಚಿತರಾಗಿದ್ದರು. 80ರ ಹಾಗೂ 90ರ ದಶಕಗಳಲ್ಲಿ ಹಲವಾರು ಬಾರಿ ಭಾರತಕ್ಕೆ ಬಂದಿದ್ದ ಮುಗಾಬೆ ಅಲಿಪ್ತ ರಾಷ್ಟ್ರಗಳ ಚಳುವಳಿಗೆ 86ರಿಂದ 89ರವರೆಗೆ ಅಧ್ಯಕ್ಷರಾಗಿದ್ದರು. 97-98 ರಲ್ಲಿ ಆಫ್ರಿಕ ಒಕ್ಕೂಟದ ಅಧ್ಯಕ್ಷರೂ ಆಗಿದ್ದ ಮುಗಾಬೆ, ಎರಡನೇ ಕಾಂಗೋ ಯುದ್ಧಕ್ಕೆ ತನ್ನ ಸೈನಿಕರನ್ನು ಕಳಿಸಿದ್ದರು. ಅಧಿಕಾರಕ್ಕೆ ಬರುವ ಮೊದಲು 1964ರಿಂದ 1974ರವರೆಗೆ ರೋಡೀಸಿಯಾದ (ನಂತರ, ಜಿಂಬಾಬ್ವೆ) ಬಿಳಿಯರ ಸರ್ಕಾರದ ವಿರುದ್ಧ ಕ್ರಾಂತಿ ಮಾಡಿದ್ದಕ್ಕೆ ಜೈಲು ಶಿಕ್ಷೆ ಅನುಭವಿಸಿದ್ದ ಮುಗಾಬೆ, 74 ರಿಂದ 80ರವರೆಗೆ ಝಾನು-ಜಿಂಬಾಬ್ವೆ ಆಫ್ರಿಕನ್ ನ್ಯಾಷನಲ್ ಯುನಿಯನ್ ರಾಜಕೀಯ ಪಕ್ಷವನ್ನು ಮುನ್ನಡೆಸಿ ಕಡೆಗೂ 1980ರಲ್ಲಿ ನಡೆದ ಸಾರ್ವತ್ರಿಕ ಚುನಾವಣೆಯಲ್ಲಿ ಗೆದ್ದು ಜಿಂಬಾಬ್ವೆಯ ಅಧಿಕಾರ ಹಿಡಿದರು. 80ರಿಂದ 87ರವರೆಗೆ ಪ್ರಧಾನಮಂತ್ರಿಯಾಗಿದ್ದ ಮುಗಾಬೆ 87ರಿಂದ ಸತತವಾಗಿ 2017ರ ನವೆಂಬರ್ 19ರವರೆಗೆ ಆಫ್ರಿಕಾ ಖಂಡದ ಅತ್ಯಂತ ಪ್ರಭಾವಿ ಅಧ್ಯಕ್ಷರಾಗಿದ್ದರು.</p>
<p>1990ರವರೆಗೆ ತನ್ನನ್ನು ಮಾಕ್ರ್ಸಿಸ್ಟ್ - ಲೆನಿನಿಸ್ಟ್ ಎಂದು ಹೇಳಿಕೊಳ್ಳುತ್ತಿದ್ದ ಮುಗಾಬೆ ನಂತರ ತಾನೊಬ್ಬ ಸೋಶಿಯಲಿಸ್ಟ್ ಎಂದು ಕರೆದುಕೊಳ್ಳುತ್ತಿದ್ದರು. 80ರ ದಶಕದಲ್ಲಿ ಕೇವಲ ಬಿಳಿಯರ ಒಡೆತನದಲ್ಲಿದ್ದ ಕೃಷಿ ಭೂಮಿಯನ್ನು ಕರಿಯರಿಗೆ ಹಂಚುವ ಕ್ರಾಂತಿಕಾರಿ ಕಾರ್ಯಕ್ರಮದಿಂದ ಮುಗಾಬೆ ಜನಪ್ರಿಯರಾಗಿದ್ದರು. ಕಳೆದೆರಡು ದಶಕಗಳಲ್ಲಿ ಅನುಮಾನಾಸ್ಪದ ಚುನಾವಣೆಗಳಲ್ಲಿ ‘ಗೆದ್ದು’ ವಿರೋಧಿಗಳಿಲ್ಲದ ಆಡಳಿತ ನೀಡಿದರು. ಆರ್ಥಿಕತೆಯ ತಪ್ಪು ನಿರ್ವಹಣೆ, ಭ್ರμÁ್ಟಚಾರ, ಮತೀಯ ತಾರತಮ್ಯ, ಮಾನವ ಹಕ್ಕುಗಳ ಉಲ್ಲಂಘನೆ ಹಾಗೂ ರಾಜಕೀಯ ವಿರೋಧಿಗಳನ್ನು ಸದೆಬಡಿಯುವಲ್ಲಿ ಖ್ಯಾತರಾದರು.</p>
<p>2013ರ ಶಂಕಾಸ್ಪದ ಚುನವಣೆಯ ನಂತರದಲ್ಲಿ ತನ್ನ ಹಳೆಯ ಜನಪ್ರಿಯತೆಯನ್ನು ಮುಗಾಬೆ ಕಳೆದುಕೊಂಡಿದ್ದರು. ಕಳೆದ ಕೆಲವಾರು ವರ್ಷಗಳಲ್ಲಿ ಎಲ್ಲ ರಾಜಕೀಯ ಸಭೆಗಳಿಗೂ ತನ್ನ ಎರಡನೇ ಪತ್ನಿ ‘ಗ್ರೇಸ್’ರವರೊಂದಿಗೆ ಕಾಣಿಸಿಕೊಳ್ಳುತ್ತಿದ್ದರು. ನವೆಂಬರ್ 6 ರಂದು ಉಪಾಧ್ಯಕ್ಷ ಎಮರ್ಸನ್ ಮಂಗಾಂಗ್ವ ರವರನ್ನು ವಜಾ ಮಾಡಿದಾಗ, ಎಮರ್ಸನ್ ಜಾಗಕ್ಕೆ ಗ್ರೇಸ್‍ರವರನ್ನೇ ತರುವರೆಂದು ಎಲ್ಲರೂ ನಂಬಿದ್ದರು. ನವೆಂಬರ್ 19ರಂದು ಜಿಂಬಾಬ್ವೆಯ ಸೈನ್ಯ ರಾಜಧಾನಿ ಹರಾರೆಯ ಸರ್ಕಾರಿ ಕಛೇರಿಗಳನ್ನು ತನ್ನ ವಶಕ್ಕೆ ತೆಗೆದುಕೊಂಡು, ಮುಗಾಬೆಯವರನ್ನು ಗೃಹಬಂಧನದಲ್ಲಿರಿಸಿತ್ತು. ಸಂಸತ್ತು ತನ್ನನ್ನು ಅಧ್ಯಕ್ಷ ಪದವಿಯಿಂದ ವಜಾ ಮಾಡುವುದು ಖಚಿತವೆಂದು ತಿಳಿದ ನಂತರವೇ ತನ್ನ ಪದವಿಗೆ ಮುಗಾಬೆ ರಾಜೀನಾಮೆ ನೀಡಿದ್ದರು.</p>
<p>ಮುಗಾಬೆಯವರ ಸರ್ಕಾರದಲ್ಲಿ ಹಿಂದೆ ಉಪಾಧ್ಯಕ್ಷರಾಗಿದ್ದ ಎಮರ್ಸನ್ ಮಂಗಾಂಗ್ವರವರನ್ನು ಆಡಳಿತ ಪಕ್ಷ ಅಧ್ಯಕ್ಷರನ್ನಾಗಿ ಆಯ್ಕೆ ಮಾಡಿಕೊಂಡಿದೆ. ತನ್ನ ತೀಕ್ಷ್ಣ ಹಾಗೂ ನಿರ್ದಯಿ ಕಾರ್ಯಗಳಿಂದ ಕ್ರೋಕೋಡೈಲ್ (ಮೊಸಳೆ) ಎಂದು ಹೆಸರು ಪಡೆದಿರುವ ಎಮರ್ಸನ್ ಮುಂದಿನ ದಿನಗಳಲ್ಲಿ ಜಿಂಬಾಬ್ವೆಯನ್ನು ಹೇಗೆ ಮುನ್ನಡೆಸುತ್ತಾರೆ ಎಂಬುದನ್ನು ಕಾದು ನೋಡಬೇಕಾಗಿದೆ.</p>
		</div>
		<h3>ಸೌದಿ ಅರೇಬಿಯಾದ ಯಾದವೀ ಕಲಹ </h3>
<p>ವಂಶಪಾರಂಪರ್ಯ ರಾಜಾಳ್ವಿಕೆಯ ವಿಶ್ವದ ಅತ್ಯಂತ ಶ್ರೀಮಂತ ರಾಷ್ಟ್ರ ಸೌದಿ ಅರೇಬಿಯಾದಲ್ಲಿ ಯಾದವೀ ಕಲಹ ಭುಗಿಲೆದ್ದಿದೆ. ಈ ಕಲಹದಲ್ಲಿ ರಾಜ ಸಲ್ಮಾನ್‍ರವರ ಪುತ್ರ 31 ವರ್ಷದ ಮಹಮ್ಮದ್ ಬಿನ್ ಸಲ್ಮಾನ್ ಕೈ ಮೇಲಾಗಿದೆ. ಯುವರಾಜ ಪಟ್ಟಕ್ಕೇರಿದ ಒಂದೇ ವರ್ಷದಲ್ಲಿ ಸಲ್ಮಾನ್ ಸೈನ್ಯ ಹಾಗೂ ಉಳಿದೆಲ್ಲಾ ಸಂಸ್ಥೆಗಳ ಮೇಲೆ ತನ್ನ ಹಿಡಿತ ಗಟ್ಟಿಪಡಿಸಿಕೊಂಡು ‘ಭ್ರμÁ್ಟಚಾರ ನಿಗ್ರಹ ದಳ’ದ ಮುಖ್ಯಸ್ಥ ಪದವಿ ಪಡೆದಿದ್ದಾರೆ. ಸೌದಿ ಆಡಳಿತ ವರ್ಗದಲ್ಲಿ ದಟ್ಟವಾಗಿ ಬೇರೂರಿದ್ದ ಭ್ರμÁ್ಟಚಾರಕ್ಕೆ ಕಡಿವಾಣ ಹಾಕುವ ರೂಪದಲ್ಲಿ 500ಕ್ಕೂ ಹೆಚ್ಚು ರಾಜಪರಿವಾರದ ಸದಸ್ಯರನ್ನು ಬಂಧಿಸಿದ್ದಾರೆ. ರಾಜಧಾನಿ ರಿಯಾಧ್ ನ ರಿಟ್ಝ-ಕಾರ್ಲ್‍ಟನ್ ಹೋಟೆಲ್ ಅನ್ನೇ ಸೆರೆಮನೆಯಾಗಿ ಘೋಷಿಸಿ ರಾಜ ಪರಿವಾರದ ದಾಯಾದಿಗಳನ್ನೆಲ್ಲಾ ಸೆರೆಮನೆಗೆ ದೂಡಿದ್ದಾರೆ. ಇವರಲ್ಲಿ 18 ಬಿಲಿಯನ್ ಅಮೆರಿಕನ್ ಡಾಲರ್ ಸಂಪತ್ತಿನ ಒಡೆಯ ಅಲ್ ವಲೀದ್ ಬಿನ್ ತಲಾಲ್ ಕೂಡ ಸೇರಿದ್ದಾರೆ. ಈ ಭ್ರμÁ್ಟಚಾರ ನಿಗ್ರಹ ಜಾರಿಯಲ್ಲಿ ಒಟ್ಟು 800 ಬಿಲಿಯನ್ ಅಮೆರಿಕನ್ ಡಾಲರ್ಗಳಷ್ಟು ಅಕ್ರಮ ಆಸ್ತಿ ವಶಪಡಿಸಿಕೊಳ್ಳುವ ಗುರಿಯಿದೆಯೆಂದು ಸೌದಿ ಅಟಾರ್ನಿ ಜನರಲ್ ಹೇಳಿದ್ದಾರೆ.</p>
<figure class="float-md-right maxw-300"><img class="img-fluid" src="<?=PUBLIC_URL?>images/201801/0037a.jpg" /></figure>
<p>ಇಸ್ಲಾಂ ಧರ್ಮದ ಪವಿತ್ರ ಕ್ಷೇತ್ರಗಳಾದ ಮೆಕ್ಕಾ ಮತ್ತು ಮದೀನಾಗಳನ್ನು ಒಳಗೊಂಡಿರುವ ಸೌದಿ ಅರೇಬಿಯಾದ ರಾಜಾಡಳಿತವನ್ನು 1932ರಲ್ಲಿ ಇಬನ್ ಸೌದ್ ಸ್ಥಾಪಿಸಿದರು. 1903ರಿಂದ 1932ರವರೆಗೆ ನಡೆದ ಈ ಏಕೀಕರಣ ಸಮರದಲ್ಲಿ ಗೆದ್ದ ಸೌದಿ ಮನೆತನದ ಹೆಸರಿನಲ್ಲಿಯೇ ಅರೇಬಿಯಾ ದೇಶ ರಚನೆಯಾಯಿತು. 1932ರಿಂದ ಇಲ್ಲಿಯವರೆಗೆ ಈ ಸೌದಿ ಮನೆತನದ ಏಳು ಜನ ಅಣ್ಣತಮ್ಮಂದಿರು ರಾಜ್ಯಭಾರ ಮಾಡಿದ್ದಾರೆ. 2015ರಲ್ಲಿ ರಾಜಗದ್ದುಗೆಗೇರಿದ ರಾಜ ಸಲ್ಮಾನ್ ಯುವರಾಜ ಹುದ್ದೆಯಲ್ಲಿದ್ದ ರಾಜಕುಮಾರ ಮುಖ್ರೀನ್ ಬಿನ್ ಅಬ್ದುಲ್‍ಅಜೀಜ್ ಹಾಗೂ ರಾಜಕುಮಾರ ಮೊಹಮ್ಮದ್ ಬಿನ್ ನಯೆಫ್‍ರವರನ್ನು ಪದಚ್ಯುತಗೊಳಿಸಿ ತಮ್ಮ ಮಗ ಮೊಹಮ್ಮದ್‍ನನ್ನೇ ಯುವರಾಜ ನನ್ನಾಗಿ ಮಾಡಿದರು. ಅಣ್ಣನಿಂದ ತಮ್ಮನ ಬದಲು ಮೊದಲ ಬಾರಿಗೆ ತಂದೆಯಿಂದ ಮಗನಿಗೆ ಪಟ್ಟಾಭಿμÉೀಕದ ಸಂಪ್ರದಾಯ ಶುರು ಮಾಡಿದರು. ಈ ಬೆಳವಣಿಗೆ ಸೌದಿ ರಾಜಪರಿವಾರದ ಸುಮಾರು 2000 ದಾಯಾದಿಗಳಲ್ಲಿ ತೀವ್ರ ಅಶಾಂತಿ ಮೂಡಿಸಿದೆಯಾದರೂ ಯುವರಾಜ ಸಲ್ಮಾನನ ಬಿಗಿಹಿಡಿತದ ಮುಂದೆ ಯಾರೂ ಉಸಿರೆತ್ತುವ ಧೈರ್ಯವಿಲ್ಲದಂತಿದ್ದಾರೆ. ಆದರೆ ಬೂದಿ ಮುಚ್ಚಿದ ಕೆಂಡದಂತಿರುವ ದೇಶದಲ್ಲಿ ಯಾವಾಗ ‘ಯಾರಿಗೆ ಪಟ್ಟ ಯಾರಿಗೆ ಚಟ್ಟ’ ಎಂದು ಹೇಳದಂತಾಗಿದೆ.</p>
<p>ಅಮೆರಿಕಾ ಮತ್ತು ಡೊನಾಲ್ಡ್ ಟ್ರಂಪ್ ತಮ್ಮ ಪರಮಾಪ್ತ ರಾಷ್ಟ್ರ ಸೌದಿ ಅರೇಬಿಯಾದ ಬೆಳವಣಿಗೆಗಳ ಬಗ್ಗೆ ನಿರ್ಲಿಪ್ತರಾಗಿದ್ದಾರೆ. ಸೌದಿಯ ಈ ಘಟನೆಗಳು ಅಮೆರಿಕದ ಆಶೀರ್ವಾದವಿಲ್ಲದೆ ನಡೆಯಲಾರವಾದ್ದರಿಂದ ಈ ಯಾದವೀ ಕಲಹವೂ ಅಮೆರಿಕೆಯ ಅಣತಿಯ ಮೇರೆಗೆ ನಡೆಯುತ್ತಿದೆ ಎಂಬ ಸಂದೇಹ ಮೂಡುತ್ತದೆ. ಈ ಮಧ್ಯೆ ಭಾರತ ಮತ್ತಿತರ ರಾಷ್ಟ್ರಗಳು ಮಧ್ಯಪ್ರಾಚ್ಯದ ಬೆಳವಣಿಗೆಗಳನ್ನು ಕುತೂಹಲದಿಂದ ನೋಡುತ್ತಿವೆ. ಯುವರಾಜ ಮೊಹಮ್ಮದ್‍ರವರ ರಾಜ್ಯಭಾರದಲ್ಲಿ ಇಸ್ಲಾಂ ವಹಾಬಿ ಪಂಥಕ್ಕೆ ಸಿಕ್ಕಿರುವ ಮಾನ್ಯತೆ ಕಡಿಮೆಯಾಗಿ ಉದಾರವಾದಿ ಆಧುನಿಕತೆಗೆ ಹೆಚ್ಚಿನ ಬೆಂಬಲ ಸಿಗಬಹುದು ಎಂಬ ಆಶಾಭಾವನೆಯೂ ಹಲವರಲ್ಲಿದೆ.</p>
		
	<div class="inlay">
	<h3>ನೇಪಾಳದಲ್ಲಿ ಎಡಪಂಥೀಯ ಸರ್ಕಾರ</h3>
<p>18 ವರ್ಷಗಳ ನಂತರ ನಡೆದ ಪಾರ್ಲಿಮೆಂಟರಿ ಚುನಾವಣೆಗಳಲ್ಲಿ ಎಡಪಂಥೀಯ ಪಕ್ಷಗಳ ಒಕ್ಕೂಟ ನಿಚ್ಚಳ ಬಹುಮತ ಪಡೆದು ನೇಪಾಳದಲ್ಲಿ ಚೀನಾ ಪರ ಮತ್ತು ಭಾರತ ವಿರೋಧಿ ಎಡಪಂಥೀಯ ಸರ್ಕಾರವನ್ನು ರಚಿಸುವುದು ನಿಶ್ಚಯವಾಗಿದೆ. ಕೆ.ಪಿ.ಶರ್ಮ ಓಲಿ ನೇತೃತ್ವದ ಕಮ್ಯುನಿಸ್ಟ್ ಪಾರ್ಟಿ ಆಫ್ ನೇಪಾಲ್-ಯುನೈಟೆಡ್ ಮಾಕ್ರ್ಸಿಸ್ಟ್ ಲೆನಿನಿಸ್ಟ್ ಮತ್ತು ಪುಷ್ಪ ಕಮಲ್ ದಹಲ್ ‘ಪ್ರಚಂಡ’ ನೇತೃತ್ವದ ಕಮ್ಯುನಿಸ್ಟ್ ಪಾರ್ಟಿ ಆಫ್ ನೇಪಾಲ್-ಮಾವೋವಾದಿ ಸೆಂಟ್ರಲ್ ಚುನಾವಣಾ ಪೂರ್ವ ಮೈತ್ರಿ ಒಕ್ಕೂಟ ನೇಪಾಳದ ಪಾರ್ಲಿಮೆಂಟರಿ ಚುನಾವಣೆಯಲ್ಲಿ ಶೇಕಡಾ 75ಕ್ಕೂ ಹೆಚ್ಚು ಕ್ಷೇತ್ರಗಳನ್ನು ಗೆದ್ದು ನೇಪಾಳದ ರಾಜಕೀಯದ ಮೇಲೆ ತನ್ನ ಸ್ಪಷ್ಟ ಪ್ರಭಾವ ಸಾಬೀತುಪಡಿಸಿದೆ. ಸಾಂಪ್ರದಾಯಿಕವಾಗಿ ಭಾರತ ಪರ ಧೋರಣೆ ಉಳ್ಳ ನೇಪಾಳಿ ಕಾಂಗ್ರೆಸ್ ಚುನಾವಣೆಯಲ್ಲಿ ನೆಲಕಚ್ಚಿ ನೇಪಾಳದಲ್ಲಿ ಭಾರತ ಪರ ಮನೋಭಾವಕ್ಕೆ ತೀವ್ರ ಮುಖಭಂಗವಾದಂತಾಗಿದೆ.</p>
<p>2016ರಲ್ಲಿ ಪ್ರಧಾನಿಯಾಗಿದ್ದ ಎಡಪಂಥೀಯ ಕೆ.ಪಿ.ಶರ್ಮ ಓಲಿಯವರು ಚೀನಾದೊಂದಿಗೆ ನೇಪಾಳದ ಸಂಬಂಧವನ್ನು ಗಟ್ಟಿಗೊಳಿಸಿ ಚೀನಾ-ನೇಪಾಳದ ಮಧ್ಯೆ ಸರಕು ಸಾಗಣೆಯ ಒಪ್ಪಂದಕ್ಕೆ ಸಹಿ ಹಾಕಿದ್ದರು. ಚೀನಾದ ಒಂದು ಬೆಲ್ಟ್ ಒಂದು ರೋಡ್ ಯೋಜನೆಗೂ ನೇಪಾಳವನ್ನು ಸೇರಿಸಿದ್ದರು. ಜಲವಿದ್ಯುತ್ ಯೋಜನೆಗಳನ್ನು ಒಳಗೊಂಡಂತೆ ಚೀನಾದ ಜೊತೆ ಹಲವಾರು ಒಪ್ಪಂದಕ್ಕೆ ನಿಶಾನೆ ತೋರಿದ್ದರು. ಭಾರತದ ಮೇಲಿನ ನೇಪಾಳದ ನಿರ್ಭರತೆಯನ್ನು ಕಡಿಮೆ ಮಾಡಲು ಚೀನಾದಿಂದಲೇ ಪೆಟ್ರೋಲಿಯಮ್ ಪದಾರ್ಥಗಳನ್ನು ಆಯಾತ ಮಾಡುವ ಯೋಜನೆಗೆ ನಾಂದಿ ಹಾಡಿದ್ದರು. ಇದಕ್ಕೆ ಪ್ರತೀಕಾರವೆಂಬಂತೆ ಭಾರತವು ನೇಪಾಳ ಗಡಿಯಲ್ಲಿನ ಮೈಥಿಲಿ-ಭೋಜಪುರಿ ಮಾನಾಡುವ ‘ಮಧೇಸಿ’ ಜನರ ಚಳುವಳಿಯನ್ನು ತಟಸ್ಥವಾಗಿಯಾದರೂ ಬೆಂಬಲಿಸಿತ್ತು. ಮೂರ್ನಾಲ್ಕು ತಿಂಗಳುಗಳ ಮಟ್ಟಿಗೆ ನಡೆದ ಈ ಮಧೇಸಿ ಆರ್ಥಿಕ ದಿಗ್ಭಂದನದಿಂದ ಪೆಟ್ರೋಲಿಯಂ, ಔಷದಿ ಮತ್ತಿತರ ಮೂಲಭೂತ ಸಾಮಾನುಗಳ ಕೊರತೆ ಮೂಡಿ ನೇಪಾಳದ ಅರ್ಥವ್ಯವಸ್ಥೆ ಬಸವಳಿದಿತ್ತು.</p>
<p>2016ರ ಎಡಪಂಥೀಯ ಸರ್ಕಾರದ ನಂತರದಲ್ಲಿ ಮತ್ತೆ ಅಧಿಕಾರಕ್ಕೆ ಬಂದಿದ್ದ ನೇಪಾಳಿ ಕಾಂಗ್ರೆಸ್ ಸರ್ಕಾರ ಭಾರತದೊಂದಿಗಿನ ಸಂಬಂಧ ಸುಧಾರಿಸಿಕೊಂಡು ಚೀನಾದೊಂದಿಗಿನ ಹಲವಾರು ಒಪ್ಪಂದಗಳನ್ನು ರದ್ದುಗೊಳಿಸಿತ್ತು. ಮೇಲಾಗಿ ನೇಪಾಳದ 2015ರ ಹೊಸ ಸಂವಿಧಾನದನ್ವಯ ಮೊದಲ ಬಾರಿಗೆ ಪಾರ್ಲಿಮೆಂಟ್, ಪ್ರಾಂತ್ಯಗಳ ವಿಧಾನಸಭೆಗಳು ಹಾಗೂ ಸ್ಥಳೀಯ ಸರ್ಕಾರಗಳ ಮೂರು ಹಂತದ ಸರ್ಕಾರಗಳಿಗೆ ಶಾಂತಿಯುತ ಹಾಗೂ ಮುಕ್ತ ಚುನಾವಣೆಗಳನ್ನು ನಡೆಸಿತ್ತು. ಆದರೆ ಈ ಚುನಾವಣೆಗಳಲ್ಲಿ ನೇಪಾಳಿ ಕಾಂಗ್ರೆಸ್ ಸೋತು ಎಡಪಂಥೀಯ ಒಕ್ಕೂಟ ಭಾರೀ ಬಹುಮತದಲ್ಲಿ ಅಧಿಕಾರಕ್ಕೆ ಬಂದಿದ್ದು ಭಾರತದ ವಿದೇಶಾಂಗ ನೀತಿಗೆ ಹಿನ್ನಡೆಯಾಗಿದೆ ಎಂದೇ ಹೇಳಬೇಕಾಗುತ್ತದೆ. ನೇಪಾಳದ 1.54 ಕೋಟಿ ಮತದಾರರು ಭಾಗವಹಿಸಿದ್ದ ಈ ಚುನಾವಣೆಗಳಲ್ಲಿ ಮೊದಲ ಬಾರಿಗೆ ಎರಡು ಸದನಗಳುಳ್ಳ ಫೆಡರಲ್ ಸಂಸತ್ತಿಗೆ ಸದಸ್ಯರ ಆಯ್ಕೆ ನಡೆದಿದೆ. 275 ಸದಸ್ಯರುಳ್ಳ ಪ್ರತಿನಿಧಿ ಸಭೆಯ ಶೇಕಡಾ 60ರಷ್ಟು ಸದಸ್ಯರು ನೇರ ಚುನಾವಣೆಗಳಲ್ಲಿ ಗೆದ್ದುಬಂದರೆ, ಉಳಿದ ಶೇಕಡಾ 40ರಷ್ಟು ಸದಸ್ಯರು ಪಕ್ಷಗಳ ಶೇಕಡವಾರು ಮತಗಳ ಆಧಾರದ ಅನುಗುಣವಾಗಿ ಆಯ್ಕೆ ಆಗುತ್ತಾರೆ. 259 ಸದಸ್ಯರ ರಾಷ್ಟ್ರೀಯ ಸಭೆಯನ್ನು ಪ್ರಾಂತ್ಯಗಳ ವಿಧಾನಸಭೆಯ ಸದಸ್ಯರನ್ನೊಳಗೊಂಡ ಎಲೆಕ್ಟೊರಲ್ ಕಾಲೇಜ್ ಆಯ್ಕೆ ಮಾಡುತ್ತದೆ. ಪ್ರತಿನಿಧಿ ಸಭೆ ಹಾಗೂ ರಾಷ್ಟ್ರೀಯ ಸಭೆಗಳೆರಡಕ್ಕೂ ಸರಿಸಮಾನ ಅಧಿಕಾರಗಳಿರುತ್ತವೆ.</p>
<p>2008ರಲ್ಲಿ ನೇಪಾಳವು ರಾಜಪರಂಪರೆಯನ್ನು ಕೊನೆಗಾಣಿಸಿದ ಮೇಲೆ ಮೊದಲ ಬಾರಿಗೆ ಏಳು ಹೊಸ ಪ್ರಾಂತ್ಯಗಳ ವಿಧಾನಸಭೆಗಳಿಗೆ ಕೂಡಾ ಚುನಾವಣೆ ನಡೆದಿದೆ. ಸರ್ಕಾರದ ಎಲ್ಲ ಹಂತಗಳ ಪ್ರತಿನಿಧಿ ಆಯ್ಕೆಗಳಲ್ಲಿಯೂ ದಲಿತರಿಗೆ, ಆದಿವಾಸಿಗಳಿಗೆ, ಮಹಿಳೆಯರಿಗೆ ಮತ್ತು ಅಲ್ಪಸಂಖ್ಯಾತರಿಗೆ ಸೂಕ್ತ ಮೀಸಲತಿ ನೀಡಲಾಗಿದೆ.</p>
<p>ಈ ಚುನಾವಣೆಯ ಫಲಿತಾಂಶದ ನಂತರದಲ್ಲಿ ಕೆ.ಪಿ.ಶರ್ಮ ಓಲಿ ಪ್ರಧಾನಮಂತ್ರಿಯಾಗುವುದು ಖಚಿತವಾಗಿದೆ. ಇವರು ತಮ್ಮ ಎಡಪಂಥೀಯ ಸರ್ಕಾರ ರಚಿಸುವಲ್ಲಿ ಮತ್ತು ಸಹವರ್ತಿ ಎಡಪಂಥೀಯ ಪಕ್ಷದ ‘ಪ್ರಚಂಡ’ರೊಡನೆ ಹೇಗೆ ಹೊಂದಾಣಿಕೆ ಮಾಡಿಕೊಳ್ಳುತ್ತಾರೆಂಬುದನ್ನು ನೋಡಬೇಕಿದೆ. ಹೊಸ ಸರ್ಕಾರ ಸಂಪೂರ್ಣವಾಗಿ ಚೀನಾ ಪರ ನಿಲುವು ತೆಗೆದುಕೊಂಡರೆ ಭಾರತ ಸರ್ಕಾರದೊಂದಿಗೆ ಸಂಬಂಧ ಹಳಸುವುದು ಮಾತ್ರವಲ್ಲದೆ, ಎಲ್ಲ ಸಮುದಾಯಗಳ ಮತ್ತು ಎಲ್ಲ ಕ್ಷೇತ್ರಗಳ ಜನರ ನಡುವಿನ ರಾಷ್ಟ್ರೀಯ ಸಮನ್ವಯ ಇನ್ನಷ್ಟು ಗೋಜಲಾಗಬಹುದು. ಭಾವಿ ಪ್ರಧಾನಿ ಓಲಿ ಇದನ್ನು ಸರಿದೂಗಿಸಲು ಹೇಗೆ ರಾಜಕೀಯ ಪರಿಪಕ್ವತೆ ತೋರಿಸುವರೆಂಬುದನ್ನು ಮುಂದಿನ ತಿಂಗಳುಗಳಲ್ಲಿ ನೋಡಬೇಕಿದೆ.</p>
	</div>
	<div class="inlay">
	<h3>ಉಡುಪಿಯಲ್ಲಿ ಧರ್ಮ ಸಂಸದ್</h3>
<figure class="float-md-left maxw-600"><img class="img-fluid" src="<?=PUBLIC_URL?>images/201801/0038a.jpg" /></figure>
<p>32 ವರ್ಷಗಳ ನಂತರ ಉಡುಪಿಯಲ್ಲಿ ನವಂಬರ್ 24ರಿಂದ ಮೂರು ದಿನಗಳವರೆಗೆ ವಿಶ್ವ ಹಿಂದೂ ಪರಿಷದ್ ಆಯೋಜಿತ ‘ಧರ್ಮ ಸಂಸದ್’ ನೆರವೇರಿತು. ರಾಮಜನ್ಮಭೂಮಿ ಚಳುವಳಿಯ ಉಚ್ಛ್ರಾಯ ಸ್ಥಿತಿಯಲ್ಲಿ 1985ರಲ್ಲಿ ನಡೆದಿದ್ದ ಧರ್ಮಸಂಸತ್ತಿನ ಮೂರು ದಶಕಗಳ ನಂತರದಲ್ಲಿ ನಡೆದ ಈ ಧಾರ್ಮಿಕ ಮೇಳದಲ್ಲಿ ವಿಹೆಚ್‍ಪಿ, ಅರೆಸ್ಸೆಸ್ ಮತ್ತು ಇತರ ಸೋದರ ಸಂಸ್ಥೆಗಳ ಹಿರಿಯ ಮುಖಂಡರೆಲ್ಲರೂ ಭಾಗವಹಿಸಿದ್ದರು. ಕರ್ನಾಟಕದ ಹಿರಿಕಿರಿಯ ಮಠಪತಿಗಳೂ ಹಾಗೂ ಲಕ್ಷಾಂತರ ಸಂಖ್ಯೆಯಲ್ಲಿನ ಕಾರ್ಯಕರ್ತರು ಈ ಧರ್ಮಸಂಸತ್ತಿನಲ್ಲಿ ಪಾಲ್ಗೊಂಡರು.</p>
<p>ಧರ್ಮಸಂಸತ್ತಿನಲ್ಲಿ ಭಾಗವಹಿಸಿದ್ದ ಎಲ್ಲ ಮುಖಂಡರು ಅಯೋಧ್ಯೆಯಲ್ಲಿನ ವಿವಾದಿತ ಜಾಗದಲ್ಲಿ ಭವ್ಯ ರಾಮಮಂದಿರ ನಿರ್ಮಾಣದ ಕಾಲ ಸನ್ನಿಹಿತವಾಗಿದೆ ಹಾಗೂ ಮಂದಿರ ನಿರ್ಮಾಣಕ್ಕೆ ಒದಗಿದ್ದ ಎಲ್ಲ ಅಡಚಣೆಗಳೆಲ್ಲವೂ ದೂರವಾಗುತ್ತಿವೆ ಎಂದು ಆಶ್ವಾಸನೆ ಕೊಟ್ಟರು. ಈ ಹಿನ್ನೆಲೆಯಲ್ಲಿ ಡಿಸೆಂಬರ್ 5ರಂದು ಸರ್ವೋಚ್ಛ ನ್ಯಾಯಾಲಯದಲ್ಲಿ ಬಾಬರಿ ಮಸೀದಿ - ರಾಮಜನ್ಮಭೂಮಿ ಭೂವಿವಾದದ ವಿಚಾರಣೆ ದಿನಾಂಕವನ್ನು ತೀರ್ಮಾನ ಮಾಡುವ ನ್ಯಾಯಾಲಯದ ನಿರ್ಣಯ ಮಹತ್ವ ಪಡೆಯುತ್ತದೆ. ವಿವಾದದ ವಿಚಾರಣೆಯನ್ನು ಜುಲೈ 2019ರವರೆಗೆ ವಿಳಂಬ ಮಾಡಬೇಕೆನ್ನುವ ವಾದವನ್ನು ತಳ್ಳಿಹಾಕಿದ ಸರ್ವೋಚ್ಛ ನ್ಯಾಯಾಲಯ 2018ರ ಫೆಬ್ರವರಿ 8ರಿಂದ ಎಡಬಿಡದೆ ಪ್ರತಿದಿನವೂ ವಿಚಾರಣೆಯನ್ನು ನಡೆಸುವ ನಿರ್ಧಾರ ಪ್ರಕಟಿಸಿದೆ. ಅಯೋಧ್ಯೆಯ 2.77 ಎಕರೆ ಜಮೀನಿನ ಒಡೆತನದ ಈ ವಿವಾದದ ಅಂತಿಮ ತೀರ್ಪು 2018ರ ಅಂತ್ಯದೊಳಗೆ ಬರುವ ಸಾಧ್ಯತೆಯಿದೆ. ಈ ಹಿನ್ನೆಲೆಯಲ್ಲಿ ಉಡುಪಿಯ ಧರ್ಮ ಸಂಸತ್ತಿನಲ್ಲಿ ರಾಮಮಂದಿರ ನಿರ್ಮಾಣದ ಕುರಿತಾದ ಘೋಷಣೆ ಮಹತ್ವ ಪಡೆದಿದೆ.</p>
<p>ಮೊದಲ ಬಾರಿಗೆ ಧರ್ಮಸಂಸತ್ತಿನಲ್ಲಿ ಅಸ್ಪøಶ್ಯತೆ ನಿವಾರಣೆಯ ಬಗ್ಗೆ ಮುಕ್ತ ಚರ್ಚೆ ಹಾಗೂ ದೃಢ ನಿರ್ಣಯವನ್ನು ತೆಗೆದುಕೊಳ್ಳಲಾಯಿತು. ರಾಮಜನ್ಮಭೂಮಿಯ ಶಿಲಾನ್ಯಾಸವನ್ನು ಒಬ್ಬ ದಲಿತ ಕಾರ್ಯಕರ್ತ ಕಾಮೇಶ್ವರ ಚೌಪಾಲ್‍ರವರಿಂದ ಮಾಡಿದ್ದನ್ನು ಈ ಸಂದರ್ಭದಲ್ಲಿ ನೆನಪಿಸಿಕೊಳ್ಳಲಾಯಿತು. ಸಮ್ಮೇಳನದ ಮುಖ್ಯ ವೇದಿಕೆಗೆ ಕರ್ನಾಟಕದ ಹಿಂದೂ ಪ್ರಚಾರಕ ಆರ್. ಭರಣಯ್ಯನವರ ಹೆಸರು ಇಡುವುದರ ಜೊತೆಗೆ ‘ಅಸ್ಪೃಶ್ಯತೆ ಮುಕ್ತ ಭಾರತ’ದ ಪರಿಕಲ್ಪನೆಯ ಪ್ರಸ್ತಾವವನ್ನು ಸರ್ವಾನುಮತದಿಂದ ಕೈಗೊಳ್ಳಲಾಯಿತು. ವೇದಗಳು ಹಾಗೂ ಹಿಂದೂ ಶಾಸ್ತ್ರಗಳಾವುದರಲ್ಲೂ ಅಸ್ಪೃಶ್ಯತೆಗೆ ಮಾನ್ಯತೆ ಇಲ್ಲವೆಂದು ಪಾರಿತವಾದ ಪ್ರಸ್ತಾವದಲ್ಲಿ ‘ಒಂದೇ ಮಂದಿರ ಒಂದೇ ಬಾವಿ ಒಂದೇ ಸ್ಮಶಾನ- ಆಗಲೇ ಆಗುವುದು ಭಾರತ ಮಹಾನ’ ಎಂದು ನಿರ್ಣಯಿಸಲಾಯತು.</p>
<p>ಗೋಮಾಂಸದ ರಫ್ತು ನಿμÉೀಧ ಹಾಗೂ ಹಸಿರು ಪೀಠದ ನ್ಯಾಯಾಲಯದ ನಿರ್ಣಯದಂತೆ ಕಸಾಯಿಖಾನೆಗಳನ್ನು ಮುಚ್ಚುವುದು, ಹಿಂದೂ ದೇವಾಲಯಗಳನ್ನು ಒತ್ತಾಯ ಪೂರ್ವಕವಾಗಿ ಸರ್ಕಾರದ ವಶಕ್ಕೆ ತೆಗೆದುಕೊಳ್ಳುವುದರ ವಿರುದ್ಧ ಹಾಗೂ ಅಲ್ಪಸಂಖ್ಯಾತರಿಗೆ ನೀಡಿರುವ ವಿಶೇಷ ಸವಲತ್ತುಗಳನ್ನು ಬಹುಸಂಖ್ಯಾತರಿಗೂ ನೀಡಬೇಕೆನ್ನುವ ನಿರ್ಣಯಗಳನ್ನೂ ಧರ್ಮಸಂಸತ್ತಿನಲ್ಲಿ ತೆಗೆದುಕೊಳ್ಳಲಾಯಿತು.</p>
	</div>	
<h3>ದೆಹಲಿಯ ‘ಹೊಂಜಿ’ನ ಬಿಕ್ಕಟ್ಟು</h3>
<p>ಕಳೆದ ವರ್ಷಗಳಂತೆ ಈ ಬಾರಿಯೂ ದೆಹಲಿ ಸುತ್ತಮುತ್ತಲ ಪ್ರದೇಶಗಳಲ್ಲಿ ಹೊಂಜಿನ (smoke+fog = smog, ಹೊಗೆ+ಮಂಜು = ಹೊಂಜು) ಬಿಕ್ಕಟ್ಟು ನವಂಬರ್-ಡಿಸೆಂಬರ್ ದಿನಗಳಲ್ಲಿ ಮರುಕಳಿಸಿದೆ. ವಾಯುಮಾಲಿನ್ಯದ ಮಾಪನಗಳಾದ ಪಿಎಮ್2.5 ಮತ್ತು ಪಿಎಮ್10 ಗಳಂತೆ ಒಂದು ಘನ ಮೀಟರ್ ವಾಯುವಿನಲ್ಲಿ ಇರಬಹುದಾದ ಧೂಳಿನ ಕಣಗಳ ಗರಿಷ್ಠ ಪ್ರಮಾಣ ಕೇವಲ 40 ರಿಂದ 60 ಮಾತ್ರ. ಇದಕ್ಕೆ ಅಪವಾದವಾಗಿ ದೆಹಲಿಯಲ್ಲಿ ನವಂಬರ್ 7-8 ರಂದು ಹಾಗೂ ಡಿಸೆಂಬರ್ 1-2 ರಂದು ಇದು 600 ರಿಂದ 999 ರಷ್ಟಿತ್ತು. ಇಂತಹ ಅಪಾಯಕಾರಿ ವಾಯುಮಲಿನ್ಯ ದೇಶದ ರಾಜಧಾನಿಯ ಜನರ ಆರೋಗ್ಯದ ಮೇಲೆ ಪ್ರತಿಕೂಲ ಪರಿಣಾಮ ಬೀರುವುದು ಖಚಿತ.</p>
<p>ಈ ಹೊಂಜಿಗೆ ಉತ್ತರ ಭಾರತದ ಪಂಜಾಬಿನಿಂದ ಬಿಹಾರದವರೆಗೆ ಹಲವಾರು ವಾರಗಳ ಮಟ್ಟಿಗೆ ಗಾಳಿ ಬೀಸದೆ ಇರುವುದು ಪ್ರಮುಖ ಕಾರಣ. ಈ ‘ಎಲೆ ಅಲುಗಾಡದೆ ನಿಂತ ಗಾಳಿ’ಯ ಜೊತೆಗೆ ಹೊಗೆ ಉತ್ಪನ್ನಕ್ಕೆ ಕಾರಣವಾದ ಸನ್ನಿವೇಶಗಳು ಗಾಯಕ್ಕೆ ಬರೆ ಹಾಕುವ ಕೆಲಸ ಮಾಡುತ್ತಿವೆ.</p>
<figure class="float-md-right maxw-600"><img class="img-fluid" src="<?=PUBLIC_URL?>images/201801/0039a.jpg" /></figure>
<ul>
<li>ಪಂಜಾಬ್-ಹರಿಯಾಣ-ಪಶ್ಚಿಮ ಉತ್ತರ ಪ್ರದೇಶಗಳಲ್ಲಿನ ರೈತರು ತಾವು ಕಟಾವು ಮಾಡಿದ ನಂತರ ಉಳಿದ ಕಾಂಡದ ದಿಂಡನ್ನು ಸುಡುತ್ತಾರೆ. ಸುಟ್ಟು ಕರಕಲಾದ ಬೂದಿ ಇವರ ಕೃಷಿಗೆ ಪೂರಕ ಗೊಬ್ಬರವಾಗುತ್ತದೆ. ಬಹಳ ದೊಡ್ಡ ಪ್ರಮಾಣದಲ್ಲಿ ಉತ್ಪನ್ನವಾಗುವ ಈ ಕಾಂಡ-ದಿಂಡು-ಹುಲ್ಲನ್ನು ಸುಡುವುದರ ಹೊರತಾಗಿ ರೈತರಿಗೆ ಬೇರೆ ಯಾವುದೇ ಸುಲಭ - ಅಗ್ಗದ ಉಪಾಯಗಳಿಲ್ಲ. ಈ ಸಾಮೂಹಿಕ ಸುಡುವಿಕೆಯಿಂದ ಉತ್ಪನ್ನವಾಗುವ ಹೊಗೆ ಮತ್ತು ಧೂಳು ನಿಧಾನವಾಗಿ ಸುತ್ತಮುತ್ತಲ ಪರಿಸರವನ್ನು ಕಲ್ಮಶ ಮಾಡುತ್ತದೆ.</li>
<li>ದೆಹಲಿಯ ವಾಹನ ದಟ್ಟಣೆ ಹಾಗೂ ಹಳೆಯ ಡೀಸಲ್ ವಾಹನಗಳು ಉಗುಳುವ ಹೊಗೆ ಅದೇ ಪರಿಸರದಲ್ಲಿ ಹಾನಿಕಾರಕ ವಿಷ ಗಾಳಿಯಾಗಿ ನಿಲ್ಲುತ್ತದೆ.</li>
<li>ಅವೈಜ್ಞಾನಿಕವಾಗಿ ನಿರ್ಮಿತ ನಮ್ಮ ರಸ್ತೆ, ಕಾಲುದಾರಿ ಹಾಗೂ ಸಾರ್ವಜನಿಕ ಕ್ಷೇತ್ರಗಳು ಮತ್ತೆ ಮತ್ತೆ ಧೂಳು ಏಳುವುದಕ್ಕೆ ಅನುವು ಮಾಡಿಕೊಡುತ್ತವೆ.</li>
<li>ದೆಹಲಿ ನಗರದ ಘನತ್ಯಾಜ್ಯವನ್ನು ನಗರದ ಹೊರಗಡೆ ಸಾಗಿಸಿ ಬೆಟ್ಟದಾಕಾರದಲ್ಲಿ ಪೇರಿಸಿದ್ದರೂ ಇಲ್ಲಿ ತ್ಯಾಜ್ಯವನ್ನು ಸುಡುವ ಮತ್ತು ಸುಟ್ಟು ಬಳಸುವ ಹಲವಾರು ಕಾರ್ಖಾನೆಗಳಿಂದಲೂ ಹೊಗೆ ಹಬ್ಬುತ್ತದೆ.</li>
<li>ದೆಹಲಿಯ ಕಾರ್ಖಾನೆಗಳು ಹಾಗೂ ರಸ್ತೆ-ಕಟ್ಟಡ ಕಟ್ಟುವ ಕಾಮಗಾರಿಗಳೂ ಧೂಳು-ಹೊಗೆ ಹಬ್ಬುವಲ್ಲಿ ತಮ್ಮ ಕಾಣಿಕೆ ಸಲ್ಲಿಸುತ್ತಿವೆ.</li>
<li>ದೆಹಲಿಯ ಹೊಂಜಿಗೆ ತಕ್ಷಣದ ಹಾಗೂ ಸುಲಭದ ಪರಿಹಾರಗಳಿಲ್ಲ. ದೆಹಲಿಯ ಎಲ್ಲಾ ಸರ್ಕಾರಗಳು ಸುತ್ತಮುತ್ತಲ ರಾಜ್ಯಗಳ ಸರ್ಕಾರಗಳೊಡನೆ ಕುಳಿತು ಚರ್ಚಿಸಿ ಹಂತಹಂತವಾಗಿ ಪರಿಹಾರ ಹುಡುಕಬೇಕಾಗಿದೆ.</li>
<li>ಕೃಷಿ ಕಾಂಡವನ್ನು ಸುಡುವ ಬದಲು ಅದನ್ನು ನಿಧಾನವಾಗಿ ಕಾಂಪೋಸ್ಟ್ ಗೊಬ್ಬರವಾಗಿಸಲು ಉತ್ತೇಜನ ನೀಡಬೇಕು.</li>
<li>ದೆಹಲಿಯ ಸಾರ್ವಜನಿಕ ರಸ್ತೆ ಬಯಲು ಗಳಲ್ಲಿ ಧೂಳು ಮೇಲೇಳದಂತೆ ವೈಜ್ಞಾನಿಕ ವಾಗಿ ಯೋಜನೆ ರೂಪಿಸಬೇಕು.</li>
<li>ಹೊಗೆ ಉಗುಳುವ ಡೀಸಲ್ ವಾಹನ ಗಳನ್ನು ಪ್ರತಿಬಂಧಿಸಿ, ತಕ್ಷಣ ಭಾರತ್-4 ರ ಅಡಿಯಲ್ಲಿ ಸುಧಾರಿತ ಎಂಜಿನ್ ತಂತ್ರಜಾÐನವನ್ನು ಕಡ್ಡಾಯ ಮಾಡಬೇಕು.</li>
<li>ದೆಹಲಿಯ ಸುತ್ತಮತ್ತ ಯಾವುದೇ ಹೊಸ ಕಾರ್ಖಾನೆಗಳಿಗೆ ಅನುಮತಿ ನೀಡದೆ, ಕಾಲಾಂತರ ಈಗಿರುವ ಕಾರ್ಖಾನೆಗಳ ಸ್ಥಳಾಂತರಕ್ಕೆ ಉತ್ತೇಜನ ಕೊಡಬೇಕು.</li>
<li>ಘನತ್ಯಾಜ್ಯವನ್ನು ಒಂದೆಡೆ ಸುರಿಯಿವ ಬದಲು ಅದರಿಂದ ಹೊಗೆರಹಿತ ವಿದ್ಯುತ್ ಉತ್ಪಾದಿಸುವ ತಂತ್ರಜ್ಞಾನದ ಹೂಡಿಕೆಗೆ ಪ್ರೋತ್ಸಾಹ ನೀಡಬೇಕು.</li>
</ul>
<p>ಮುಖ್ಯವಾಗಿ ಈ ಎಲ್ಲ ಆಲೋಚನೆಗಳ ಸಾಕಾರಕ್ಕೆ ಮತದಾರರ ಜಾಗೃತಿ ಹಾಗೂ ಪ್ರತಿನಿಧಿಗಳ ಬದ್ಧತೆ ಬೇಕು. ಹೇಗೆ ದೆಹಲಿಯು ಈ ಸಮಸ್ಯೆಯನ್ನು ಬಗೆಹರಿಸುವುದೋ ಎಂದು ಮಾಲಿನ್ಯ ಪೀಡಿತ ಹಲವು ರಾಜ್ಯಗಳ ರಾಜಧಾನಿಗಳು ಕುತೂಹಲದಿಂದ ನೋಡುತ್ತಿವೆ.</p>		
<div class="inlay">
<h3>ನೇಪಥ್ಯ ಸೇರಿದ ‘ಸೋನಿಯಾ ಗಾಂಧಿ’</h3>
<figure class="float-md-right maxw-300"><img class="img-fluid" src="<?=PUBLIC_URL?>images/201801/0040a.jpg" /></figure>
<p>ಒಲ್ಲದ ಮನಸ್ಸಿನಿಂದಲೇ ರಾಜಕೀಯ ಸೇರಿ ಬೇಡಬೇಡವೆನ್ನುತ್ತಲೇ 19 ವರ್ಷಗಳ ಕಾಲ ‘ಭಾರತ ರಾಷ್ಟ್ರೀಯ ಕಾಂಗ್ರೆಸ್’ನ ಅಧ್ಯಕ್ಷೆಯಾಗಿದ್ದ ಸೋನಿಯಾ ಗಾಂಧಿ ಕಡೆಗೂ ನೇಪಥ್ಯ ಸೇರಿದ್ದಾರೆ. ಪುತ್ರ ರಾಹುಲ್ ಗಾಂಧಿಯ ಪಟ್ಟಾಭಿμÉೀಕದವರೆಗೂ ಅಧ್ಯಕ್ಷಗಾದಿಯನ್ನು ಸಂಭಾಳಿಸಿದ್ದ ಸೋನಿಯಾ, ತಮಗೇ ಅರಿಯದಂತೆ 130 ವರ್ಷಗಳಿಗೂ ಮಿಗಿಲಾದ ಕಾಂಗ್ರೆಸ್ ಪಕ್ಷದ ಅತ್ಯಂತ ದೀರ್ಘಕಾಲದ ಅಧ್ಯಕ್ಷೆಯಾಗಿ ಇದೀಗ ಪದನಿವೃತ್ತರಾಗಿದ್ದಾರೆ.</p>
<p>ಉತ್ತರ ಇಟಲಿಯ ವಿಸೆಂಜಾ ಪಟ್ಟಣದ ಹತ್ತಿರದ ಹಳ್ಳಿಯೊಂದರ ಮೈನೋ ಕುಟುಂಬದಲ್ಲಿ 1946ರಲ್ಲಿ ಜನಿಸಿದ ಸೋನಿಯಾರ ಪ್ರಾಥಮಿಕ ಶಿಕ್ಷಣ ಸ್ಥಳೀಯ ಶಾಲೆಗಳಲ್ಲಿಯೇ ನಡೆಯಿತು. ಪದವಿ ವ್ಯಾಸಂಗಕ್ಕೆ ಕೇಂಬ್ರಿಡ್ಜ್ ವಿಶ್ವವಿದ್ಯಾಲಯ ಸೇರಿದ್ದ ಸಮಯದಲ್ಲಿ ಸೋನಿಯಾ ಹಾಗೂ ರಾಜೀವ್ ಗಾಂಧಿಯ ಭೇಟಿ ಭಾರತ ರಾಷ್ಟ್ರೀಯ ಕಾಂಗ್ರೆಸ್ಸಿನ ಇತಿಹಾಸಕ್ಕೆ ಮುಂದುವರೆದ ಅಧ್ಯಾಯ ಬರೆಯಿತು. 1991ರಲ್ಲಿ ರಾಜೀವ್ ಹತ್ಯೆಯಿಂದ ಜರ್ಝರಿತವಾಗಿದ್ದ ಸೋನಿಯಾ ಕಡೆಗೂ 1997ರಲ್ಲಿ ರಾಜಕೀಯ ಪ್ರವೇಶಿಸಿದರು. ಪಕ್ಷದ ಪ್ರಾಥಮಿಕ ಸದಸ್ಯತ್ವ ಪಡೆದ 62 ದಿನಗಳಲ್ಲಿಯೇ 1998ರಲ್ಲಿ ಪಕ್ಷದ ಅಧ್ಯಕ್ಷೆಯಾದರು. 1999ರಲ್ಲಿ ಕರ್ನಾಟಕದ ಬಳ್ಳಾರಿ ಲೋಕಸಭಾ ಕ್ಷೇತ್ರದಿಂದ ಸ್ಪರ್ಧಿಸಿ ಗೆದ್ದು ಸಂಸದೆಯಾದರು. ನಂತರ 2004ರಿಂದ ಉತ್ತರಪ್ರದೇಶದ ರಾಯ್‍ಬರೇಲಿ ಕ್ಷೇತ್ರದ ಪ್ರತಿನಿಧಿಯಾದರು.</p>
<p>ಶರದ್ ಪವಾರ್- ಪಿ.ಎ.ಸಂಗ್ಮಾ ಬಂಡಾಯದಿಂದ ಕ್ಷೀಣವಾಗಿದ್ದ ಕಾಂಗ್ರೆಸ್ ಪಕ್ಷಕ್ಕೆ ಬಲ ತುಂಬಿ 2004ರಲ್ಲಿ ಕೇಂದ್ರದಲ್ಲಿ ಅಧಿಕಾರಕ್ಕೆ ತಂದದ್ದು ಸೋನಿಯಾರವರ ಅತ್ಯಮೂಲ್ಯ ಸಾಧನೆ. ನಂತರ ಕೇಂದ್ರದ ಯುನೈಟೆಡ್ ಪ್ರೊಗ್ರೆಸ್ಸಿವ್ ಅಲಯನ್ಸ್ ಅಧ್ಯಕ್ಷೆಯಾಗಿ ಹಾಗೂ ಕಾಂಗ್ರೆಸ್ ಸಮ್ಮಿಶ್ರ ಸರ್ಕಾರದಲ್ಲಿ ರಾಷ್ಟ್ರೀಯ ಸಲಹಾ ಸಮಿತಿಯ ಅಧ್ಯಕ್ಷೆಯಾಗಿ 2004ರಿಂದ 2014ರವರೆಗೆ ಸೋನಿಯಾ ದೇಶದ ಪ್ರಧಾನಮಂತ್ರಿ ಹಾಗೂ ಕ್ಯಾಬಿನೆಟ್ ರಚನೆ ನಿರ್ಧರಿಸುವ ಮಹತ್ವದ ಹೊಣೆ ಮತ್ತು ಗೌರವ ಹೊಂದಿದ್ದರು. ಈ ವರ್ಷಗಳಲ್ಲಿ ಹೊರಹೊಮ್ಮಿದ ಮಾಹಿತಿ ಹಕ್ಕು ಕಾಯಿದೆ ಮತ್ತು ನರೇಗಾ ಕಾರ್ಯಕ್ರಮಗಳನ್ನು ಸೋನಿಯಾರ ಬದ್ಧತೆಗೆ ಉದಾಹರಣೆಯಾಗಿ ಕೊಡಲಾಗುತ್ತದೆ. 2009ರಲ್ಲಿ ಭಾರತ- ಅಮೆರಿಕಾ ನಡುವಣ ಅಣುಶಕ್ತಿ ಒಪ್ಪಂದದ ಸಂದರ್ಭದಲ್ಲಿ ಎಡಪಕ್ಷಗಳ ವಿರೋಧದ ನಡುವೆಯೂ ಮನಮೋಹನ್ ಸಿಂಗ್‍ರವರನ್ನು ಬೆಂಬಲಿಸಿದ್ದು ಕೂಡಾ ಸೋನಿಯಾರವರ ಹೊಣೆಗಾರಿಕೆಗೆ ಪುರಾವೆಯಾಗಿ ನೀಡಲಾಗುತ್ತದೆ.</p>
<p>2014ರ ಚುನಾವಣೆಯ ನಂತರ ನಿಧಾನವಾಗಿ ರಾಹುಲ್ ಗಾಂಧಿಗೆ ಪಕ್ಷದ ಜವಾಬ್ದಾರಿ ನೀಡಿದ್ದ ಸೋನಿಯಾ ಈಗ 2017ರ ಡಿಸೆಂಬರ್ನಲ್ಲಿ ಕಾಂಗ್ರೆಸ್ ಪಕ್ಷದ ಅಧ್ಯಕ್ಷ ಪದವಿಯನ್ನು ಬಿಟ್ಟುಕೊಟ್ಟಿದ್ದಾರೆ. ತಮ್ಮ ಸುದೀರ್ಘ 19 ವರ್ಷಗಳ ಅಧ್ಯಕ್ಷೀಯ ಕಾಲದಲ್ಲಿ ಕಾಂಗ್ರೆಸ್ ಪಕ್ಷವನ್ನು ರಾಷ್ಟ್ರೀಯ ಪಕ್ಷವಾಗಿ ಉಳಿಸಿಕೊಳ್ಳುವ ಮತ್ತು ಕಾಂಗ್ರೆಸ್ ಪಕ್ಷವನ್ನು ಜಾತ್ಯತೀತ ಹಾಗೂ ಎಲ್ಲರನ್ನು ಒಳಗೊಳ್ಳುವ ಆರ್ಥಿಕ ನೀತಿಗೆ ಬದ್ಧರಾಗಿಸುವಲ್ಲಿ ಯಶಸ್ವಿಯಾಗಿದ್ದಾರೆ.</p>
<p>ಸೋನಿಯಾರವರು ‘ಇಂದಿರಾ ಗಾಂಧಿ - ಆಯ್ದ ಮಾತುಗಳು’ ಎಂಬ ಪುಸ್ತಕವನ್ನು ಬರೆದಿದ್ದಾರೆ. ಇದರಲ್ಲಿ ತಮ್ಮ ಅತ್ತೆ ಇಂದಿರಾರವರ ಭಾಷಣಗಳಿಂದ ಆಯ್ದ ಹೇಳಿಕೆಗಳನ್ನು ಸಂಗ್ರಹಿಸಿ ಉದ್ಧರಿಸಿದ್ದಾರೆ. ಜವಹರಲಾಲ್ ನೆಹರೂ ಹಾಗೂ ಇಂದಿರಾರವರ ಪತ್ರಗಳನ್ನು ಒಳಗೊಂಡ ‘ಟು ಅಲೋನ್-ಟು ಟುಗೆದರ್’ ಎಂಬ ಪುಸ್ತಕವನ್ನೂ ಸೋನಿಯಾ ಪ್ರಕಟಿಸಿದ್ದಾರೆ. ಸೋನಿಯಾರವರ ಬಗ್ಗೆ ರಾಣಿ ಸಿಂಗ್, ನೂರುಲ್ ಇಸ್ಲಾಮ್ ಹಾಗೂ ರಷೀದ್ ಕಿದ್ವಾಯಿಯವರು ಜೀವನಚಿತ್ರ ಪ್ರಾಕಾರದಲ್ಲಿ ಪುಸ್ತಕಗಳನ್ನು ಬರೆದಿದ್ದಾರೆ. ಜೇವಿಯರ್ ಮೋರೋರವರು ಬರೆದ ‘ಕೆಂಪು ಸೀರೆ - ಸೋನಿಯಾ ಗಾಂಧಿಯವರ ನಾಟಕೀಯ ಜೀವನಚರಿತ್ರೆ’ ಹಲವಾರು ವಿವಾದಗಳಿಗೂ ಕಾರಣವಾಗಿದೆ.</p>
<p>ಹಲವರಿಂದ ಹಲವು ಬಾರಿ ತೀಕ್ಷ್ಣ ಟೀಕೆ ಮತ್ತು ಮೂದಲಿಕೆಗೆ ಒಳಗಾಗಿದ್ದರೂ ಸೋನಿಯಾ ಗಾಂಧಿ ತಮ್ಮ ಸಜ್ಜನಿಕೆ, ಉದಾರ ಮನೋಭಾವ ಹಾಗೂ ಮುಕ್ತ ಪ್ರಜಾಪ್ರಭುತ್ವದ ಬದ್ಧತೆಗಾಗಿ ಹೊಗಳಿಕೆಗೆ ಪಾತ್ರರಾಗುತ್ತಾರೆ. ತಮ್ಮ ಸೀಮಿತ ಇತಿಮಿತಿಯಲ್ಲಿ ಕಾಂಗ್ರೆಸ್ ಪಕ್ಷವನ್ನು ಒಗ್ಗಟ್ಟಾಗಿ ಇರಿಸಿಕೊಂಡು ದೇಶದ ಆಡಳಿತವನ್ನು ನಿಧಾನವಾಗಿಯಾದರೂ ಸರಿದಾರಿಯಲ್ಲಿ ಹತ್ತುವರ್ಷಗಳು ಕೊಂಡೊಯ್ದ ಹೆಗ್ಗಳಿಕೆ ಸೋನಿಯಾ ಗಾಂಧಿಯವರಿಗೆ ಸಲ್ಲುತ್ತದೆ.</p>
</div>		
<h3>ಪದ್ಮಾವತಿ ವಿವಾದ</h3>
<p>ನಮ್ಮ ಇತಿಹಾಸವನ್ನು ನಾವೇ ದಾಖಲಿಸದಿದ್ದರೆ ಬೇರೊಬ್ಬರು ನಮ್ಮ ಬಗ್ಗೆ ಬರೆದ ಇತಿಹಾಸವನ್ನು ಒಪ್ಪಬೇಕಾದ ಅನಿವಾರ್ಯತೆ ನಮಗೆ ಬಂದೊದಗಬಹುದು. ಮುಸ್ಲಿಂ ದಾಳಿಯ ಹಾಗೂ ವಿಶೇಷವಾಗಿ ಮುಘಲ್ ಆಳ್ವಿಕೆಯ ಮೊದಲು ದೇಶೀಯ ಹಿಂದೂ ರಾಜರುಗಳು ತಮ್ಮ ಇತಿಹಾಸವನ್ನು ಬರೆಯುವ ಅಥವಾ ಬರೆಸುವ ಗೊಡವೆಗೆ ಹೋಗುತ್ತಿರಲಿಲ್ಲ. ಅಂದು ಅವರು ಬರೆಯದ ಇತಿಹಾಸವನ್ನು ಇಂದು ಪುನರ್ ನಿರ್ಮಾಣ ಮಾಡುವ ಗೊಂದಲಕ್ಕೆ ನಮ್ಮನ್ನು ದೂಡುತ್ತಿರಲಿಲ್ಲ.</p>
<p>ಸಂಜಯ ಲೀಲಾ ಬನ್ಸಾಲಿ ನಿರ್ಮಿತ-ನಿರ್ದೇಶಿತ ‘ಪದ್ಮಾವತಿ’ ಸಿನೆಮಾ ದೇಶಾದ್ಯಂತ ರಾಜಪೂತರ ಕೆಂಗಣ್ಣಿಗೆ ಗುರಿಯಾಗಿದೆ. ಡಿಸೆಂಬರ್ ಒಂದಕ್ಕೆ ಬಿಡುಗಡೆಯಾಗಬೇಕಿದ್ದ ಈ ಚಲನಚಿತ್ರ ಇನ್ನೂ ಸೆನ್ಸಾರ್ ಬೋರ್ಡ್ ಅನುಮತಿಗೆ ಕಾದು ಕುಳಿತಿದೆ. ರಾಜಪೂತರ ‘ಕರ್ಣಿ ಸೇನಾ’ ಚಲನಚಿತ್ರದ ವಿರುದ್ಧ ಹಿಂಸಾತ್ಮಕ ಚಳುವಳಿ ಮಾಡುವ ಬೆದರಿಕೆಯ ಹಿನ್ನೆಲೆಯಲ್ಲಿ ಚಿತ್ರರಂಗದ ಸದಸ್ಯರಿಗೆ ರಕ್ಷಣೆ ನೀಡುವ ಪ್ರಮೇಯ ಒದಗಿದೆ.</p>
<p>ಪದ್ಮಿನಿ ಅಥವಾ ಪದ್ಮಾವತಿಯ ಕಥೆಯನ್ನು ಮೊದಲು ಬರೆದಿದ್ದು ಸೂಫಿ ಕವಿ ಮಲಿಕ್ ಮೊಹಮ್ಮದ್ ಜಾವೇಸಿ. ಅವಧಿ ಭಾμÉಯಲ್ಲಿ ಮೊದಲು ಬರೆದ ಈ ‘ಪದ್ಮಾವತ್’ ಗೀತರೂಪಕದಲ್ಲಿ ಕವಿ ರಾಜಸ್ಥಾನದ ಮೇವಾಡಾ ಪ್ರದೇಶದ ಚಿತ್ತೋರಿನ ರಾಣಿ ಪದ್ಮಿನಿಯ ಸೌಂದರ್ಯದ ಗುಣಗಾನ ಮಾಡುತ್ತಾನೆ. ಅಂತಹಾ ಸುಂದರಿಯನ್ನು ಪಡೆಯಲೆಂದೇ ಅಲ್ಲಾವುದ್ದೀನ್ ಖಿಲ್ಜಿ 1303ರಲ್ಲಿ ಚಿತ್ತೋರಿನ ಕೋಟೆಯ ಮೇಲೆ ದಾಳಿ ಮಾಡುತ್ತಾನೆಂದೂ ಹಾಗೂ ಕೋಟೆಯ ರಾಜ ರಾಜಪೂತ ವಂಶದ ರತನ್ ಸೇನ್ ತನ್ನ ಸೈನಿಕರೊಡನೆ ಆತ್ಮಾಹುತಿ ದಾಳಿ ಮಾಡುತ್ತಾನೆಂದೂ ಕವಿ ಬರೆಯುತ್ತಾನೆ. ರಾಜಪೂತ ಸಂಪ್ರದಾಯದಂತೆ ಸೋಲು ಸನ್ನಿಹಿತವಾಗುತ್ತಿದ್ದಂತೆ ಕೋಟೆಯ ರಾಣಿ ಪರಿವಾರದ ಸ್ತ್ರೀಯರೆಲ್ಲಾ ಶತ್ರು ಸೈನಿಕರ ಅಪಮಾನ ಬಯಸದೆ ಬೆಂಕಿಯಲ್ಲಿ ಬಿದ್ದು ‘ಜೌಹರ್’ ಆತ್ಮದಹನ ಮಾಡಿದರೆಂದೂ ಕವಿ ಜಾವೇಸಿ ಹೇಳುತ್ತಾನೆ.</p>
<figure class="text-center"><img class="img-fluid" src="<?=PUBLIC_URL?>images/201801/0041a.jpg" /></figure>
<p>ಆದರೆ 1540ರಲ್ಲಿ ಸೂಫಿ ಕವಿ ಬರೆದ ಈ ಕಾವ್ಯದ ಕಥೆ ಇತಿಹಾಸವೆಂದೂ, ಪದ್ಮಿನಿ-ರತನ್ ಸಿಂಘ್‍ರವರ ಜೋಡಿ ನಿಜವೆಂದೂ ಮತ್ತು ಖಿಲ್ಜಿಯಿಂದ ಅಪಮಾನ ಸಹಿಸದೆ ಪದ್ಮಿನಿಯ ಆತ್ಮದಹನದ ಘಟನೆ ಸತ್ಯವೆಂದೂ ರಾಜಪೂತ ಕರ್ಣಿ ಸೇನಾ ಪ್ರತಿಪಾದಿಸಿದೆ. ಚಿತ್ತೋರಿನ ರಾಜಪೂತ ವಂಶದ ಉತ್ತರಾಧಿಕಾರಿಗಳು ಕೂಡಾ ತಾವು ಪದ್ಮಿನಿ-ರತನ್ ಸಿಂಗ್‍ರ ವಂಶಾವಳಿಯ ಕುಡಿಗಳೆಂದೇ ಘೋಷಿಸಿಕೊಂಡಿದ್ದಾರೆ. ಇವರು ಇದಕ್ಕೆ ಪುರಾವೆಯಾಗಿ ಯಾವುದೇ ದಾಖಲೆ ನೀಡಲಾಗದಿದ್ದರೂ ಬಾಯಿಂದ ಬಾಯಿಗೆ ವರ್ಗಾವಣೆ ಯಾಗಿ ಬಂದ ದಂತಕಥೆಗಳು ಮತ್ತು ಪದ್ಮಿನಿಯ ವಂಶಜರೆಂಬ ತಮ್ಮ ವಂಶಾವಳಿಯೇ ತಮ್ಮ ನಂಬಿಕೆಯ ಆಧಾರವೆಂದು ಇವರು ಸಾಧಿಸಿದ್ದಾರೆ. ಚಿತ್ರದಲ್ಲಿ ಪದ್ಮಿನಿ ‘ಘೂಮರ್’ ನರ್ತಿಸುವುದು ಹಾಗೂ ರಾಜಪೂತ ಪರಂಪರೆಗನುಸಾರವಾಗಿ ನಡೆದುಕೊಳ್ಳದಿರುವ ಸಂದೇಹದ ಮೇಲೆ ರಾಜಪೂತ ಸಮುದಾಯದ ಹಲವಾರು ಸಂಘಟನೆಗಳು ಪದ್ಮಾವತಿ ಚಿತ್ರ ಬಿಡುಗಡೆಗೆ ವಿರೋಧ ವ್ಯಕ್ತಪಡಿಸಿವೆ. ರಾಜಸ್ಥಾನ, ಬಿಹಾರ, ಮಧ್ಯಪ್ರದೇಶ, ಗುಜರಾತ್ ಆದಿಯಾಗಿ ಹಲವಾರು ರಾಜ್ಯಗಳು ಈ ಚಿತ್ರದ ಬಿಡುಗಡೆಗೆ ನಿರ್ಬಂಧ ಹಾಕಿವೆ. ಅಲ್ಲಾವುದ್ದೀನ್ ಖಿಲ್ಜಿ ಮತ್ತು ಪದ್ಮಾವತಿ ಚಿತ್ರದ ಯಾವುದೇ ಸೀನ್‍ನಲ್ಲೂ ಒಟ್ಟಿಗೆ ಕಾಣಸಿಗುವುದಿಲ್ಲವೆಂದು ನಿರ್ದೇಶಕ ಬನ್ಸಾಲಿ ಹೇಳಿಕೆ ಕೊಟ್ಟರೂ, ಇತಿಹಾಸದ ನೆನಪಿಗೆ ಧಕ್ಕೆ ತರುವ ಆರೋಪದಲ್ಲಿ ‘ಪದ್ಮಾವತಿ’ ಬೇಯುತ್ತಿದೆ.</p>
<p>ಬೆಂಗಳೂರಿನ ದೀಪಿಕಾ ಪಡುಕೋಣೆ ಪದ್ಮಾವತಿ ಪಾತ್ರ ಮಾಡಿದ್ದರೆ, ಪದ್ಮಾವತಿಯ ಪತಿ ರತನ್ ಸೇನ್ ಪಾತ್ರದಲ್ಲಿ ಶಾಹಿದ್ ಕಪೂರ್ ಹಾಗೂ ಅಲ್ಲಾವುದ್ದೀನ್ ಖಿಲ್ಜಿಯ ಪಾತ್ರದಲ್ಲಿ ರಣವೀರ ಸಿಂಗ್ ಕಾಣಿಸಿಕೊಂಡಿಸಿದ್ದಾರೆ. ಖಿಲ್ಜಿಯ ಸೇವಕ ‘ಮಲಿಕ್ ಕಾಫುರ್’ ಪಾತ್ರದಲ್ಲಿ ಜಿಮ್ ಸರ್ಭ್, ಖಿಲ್ಜಿಯ ಪತ್ನಿ ಮೆಹ್ರುನೆಸಾ ಪಾತ್ರದಲ್ಲಿ ಅದಿತಿ ರಾವ್ ಹೈದರಿ ಮತ್ತು ಅಲ್ಲಾವುದ್‍ದೀನ್‍ನ ಚಿಕ್ಕಪ್ಪ-ಮಾವ ಜಲಾಲುದ್ದೀನ್ ಖಿಲ್ಜಿಯ ಪಾತ್ರದಲ್ಲಿ ರಾಜಾ ಮುರಾದ್ ನಟಿಸಿದ್ದಾರೆ. ತನ್ನ ಮಾವ ಜಲಾಲುದ್ದೀನ್‍ನನ್ನೇ ಕೊಂದು ದೆಹಲಿಯ ಗದ್ದುಗೆಗೇರಿದ ಅಲ್ಲಾವುದ್ದೀನ್ ಖಿಲ್ಜಿಯ ಕಥೆ ಹಾಗೂ ತನ್ನ ರಾಜ್ಯವ್ಯಾಪ್ತಿ ವಿಸ್ತರಣೆಯ ಹಾದಿಯಲ್ಲಿ ಖಿಲ್ಜಿಯ ದಾಳಿ-ರಣತಂತ್ರ ಚಿತ್ರದ ವ್ಯಾಪ್ತಿಯಲ್ಲಿದೆ. ಮುಸ್ಲಿಂ ದಾಳಿಗೆ ನಲುಗಿದ ಹಿಂದೂ ರಾಜಮನೆತನಗಳ ಕಥೆಯಾಗಿಯೂ ಈ ಚಲನಚಿತ್ರ ಮೂಡಿದೆ. ಖಿಲ್ಜಿಯ ಗುಲಾಮನಾದ ಮಲಿಕ್ ಕಾಫುರನೇ ಮುಂದೆ 1326ರಲ್ಲಿ ಹೊಯ್ಸಳ ರಾಜಧಾನಿ ದ್ವಾರಸಮುದ್ರವನ್ನು ಲೂಟಿಮಾಡಿ ಪ್ರಪಂಚದಲ್ಲೇ ಅತ್ಯಂತ ಸಂಪದ್ಭರಿತವಾಗಿದ್ದ ನಗರಿಯನ್ನು ‘ಹಳೇಬೀಡು’ ಮಾಡಿದ್ದನ್ನು ಇಲ್ಲಿ ನಾವು ನೆನಪಿಸಿಕೊಳ್ಳಬಹುದು.</p>		
		
		</div>
		

		<?php require_once(PHY_FLAT_URL . 'article-lists/others.php'); ?>
	</div>
</div>

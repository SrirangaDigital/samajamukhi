<div class="container-fluid">
	<div class="row align-items-top justify-content-center kannada">
		<div class="col-md-8 article">
			<p class="date english">2<sup>nd</sup> December 2017</p>
			<h1 class="title">ಚೆಂಗೀಸ್ ಖಾನ್<br /><small>ಕಳೆದು ಹೋದ ಆಕ್ರಮಣಕಾರ ಚೆಂಗೀಸ್ ಖಾನ್ ಅಂಡ್ ದ ಮೇಕಿಂಗ್ ಆಫ್ ಮಾಡರ್ನ್ ವರ್ಲ್ಡ್</small></h1>
			<h2 class="author">ಮೂಲ: ಜಾಕ್ ವೆದರ್ ಫೋರ್ಡ್ | ಕನ್ನಡಕ್ಕೆ: ಎಸ್.ಸಿರಾಜ್ ಅಹಮದ್</h2>
			<figure class="float-md-left maxw-600"><img class="img-fluid" src="<?=PUBLIC_URL?>images/201712/0070a.jpg" /></figure>
			<p>ಅವತ್ತು ಅವನು ಸತ್ತುಹೋಗಿದ್ದ ! ಅವನ ಸಾವಿನ ಸುತ್ತ ಕಥೆಗಳು ಹುಟ್ಟಿಕೊಳ್ಳತೊಡಗಿದ್ದವು. ಒಂದೆರಡು ದಿನವಲ್ಲ, ನಲವತ್ತು ದಿನಗಳವರೆಗೆ ಅವನ ಶವದ ಮೆರವಣಿಗೆ ನಡೆಯಿತು. ಶವಮೆರವಣಿಗೆಯಲ್ಲಿ ಭಾಗವಹಿಸಿದ್ದ ಸೈನಿಕರು ಎದುರಿಗೆ ಬಂದ ಜನ, ಪ್ರಾಣಿಗಳನ್ನು ಕೊಂದುಹಾಕಿದರು. ಗುಪ್ತವಾಗಿ ನಡೆಯಿತು ಶವಸಂಸ್ಕಾರ. ಅಷ್ಟಕ್ಕೇ ಮುಗಿಯಿತಾ? ಇಲ್ಲ. ಅದಾದ ನಂತರ 800 ಜನ ಅಶ್ವಸೈನಿಕರು ಹೆಣ ಹೂಳಿದ ಜಾಗ ಯಾರಿಗೂ ಗೊತ್ತಾಗದಿರಲೆಂದು ಕುದುರೆಗಳ ಗೊರಸುಗಳಿಂದ ತುಳಿಸಿ ವಿರೂಪಗೊಳಿಸಿದರು. ಅಷ್ಟಾದರೂ ಗುಟ್ಟು ರಟ್ಟಾದೀತೆಂಬ ಭಯವನ್ನು ಮಾತ್ರ ಅವರು ತುಳಿಯಲಾರದೇ ಹೋದರು. ಆಗ ನಡೆದದ್ದು ಇನ್ನೂ ಭಯಂಕರ. ಸಮಾಧಿಯ ಕುರುಹಿನ ಬಗ್ಗೆ ಹೊರಗೆಲ್ಲೂ ಗೊತ್ತಾಗಬಾರದೆಂದು ಆ ಸೈನಿಕರನ್ನು ಇನ್ನೊಂದು ಸೈನಿಕ ದಳ ಬಂದು ಕೊಂದುಹಾಕಿತು. ಆ ನಂತರ ಈ ಇನ್ನೊಂದು ಸೈನಿಕ ದಳವನ್ನು ಮತ್ತೊಂದು ದಳ ಬಂದು ಕೊಂದು ಹಾಕಿತು.</p>
			<p>ನೆನಪಿರಲಿ; ಇವೆಲ್ಲವೂ ಕಥೆಗಳು ಮಾತ್ರ. ಅಲ್ಲಿ ಆದದ್ದು ಆ ಶವದ ಸಮಾಧಿ ಮಾತ್ರವಾಗಿರಲಿಲ್ಲ; ಸತ್ಯವೆಂಬುದೂ ಸಮಾಧಿಯಾಗಿಹೋಗಿತ್ತು.</p>
			<p>ಅವತ್ತು ಸತ್ತಿದ್ದ ಅವನು ಮತ್ತಾರೋ ಅಲ್ಲ; ಆತನೇ ಮಂಗೋಲಿಯನ್ನರ ಹೀರೋ ಚೆಂಗೀಸ್ ಖಾನ್.</p>
			<p>ಅವನ ಹುಟ್ಟಿನ ಬಗ್ಗೆ ಹೇಗೆ ದಂತಕಥೆಗಳಿದ್ದವೋ ಹಾಗೆಯೇ ಸಾವಿನ ಸುತ್ತವೂ ದಂತಕಥೆಗಳೇ ಸುತ್ತಿಕೊಂಡವು.</p>
			<p>ಸುಮಾರು ಎಪ್ಪತ್ತು ವರ್ಷ ಬದುಕಿದ್ದ ಚೆಂಗೀಸ್ ಖಾನ್ ತನ್ನ ಕುಟುಂಬದವರು, ಯಾವ ತ್ಯಾಗಕ್ಕೂ ಸನ್ನದ್ಧರಾಗಿದ್ದ ನಿಷ್ಠಾವಂತ ಸೇವಕರು ಹಾಗೂ ಸೈನಿಕರಿಂದ ಸುತ್ತುವರಿದು ಶಿಬಿರದ ಹಾಸಿಗೆಯಲ್ಲಿ ಮಲಗಿ ಪ್ರಾಣ ಬಿಟ್ಟ. 1227ರ ಬೇಸಿಗೆಯಲ್ಲಿ ತಾನ್‍ಗಟ್ ದೇಶದ ವಿರುದ್ಧ ನಡೆಸಿದ ಆಕ್ರಮಣದ ಸಂದರ್ಭದಲ್ಲಿ ಹಳದಿ ನದಿಯ ತಪ್ಪಲಿನಲ್ಲಿ ಚೆಂಗೀಸ್ ಖಾನ್ ಮರಣ ಹೊಂದಿದ. ಮಂಗೋಲರ ಭಾಷೆಯಲ್ಲಿ ಸಾವು ಹಾಗೂ ಅನಾರೋಗ್ಯವನ್ನು ಕುರಿತು ಬಹಳ ಅಸಹನೆಯಿರುವ ಕಾರಣದಿಂದ ಅವನ ಸಾವನ್ನು, ‘ಸ್ವರ್ಗಕ್ಕೆ ಏರಿದ’ ಎಂದು ಭಾವಿಸಲಾಯಿತು. ಸಾವಿನ ಸಂಗತಿ ಗೌಪ್ಯವಾಗಿದ್ದ ಕಾರಣದಿಂದ, ಅದು ಹಲವು ಊಹಾಪೋಹಗಳಿಗೆ ಎಡೆಮಾಡಿ ಕ್ರಮೇಣ ಅವುಗಳೇ ದಂತಕತೆಗಳಾಗಿ&#x2014;ಇತಿಹಾಸವಾಗಿ ಮಾರ್ಪಟ್ಟವು.</p>
			<div class="inlay float-md-right maxw-600">
				<figure class="float-md-left maxw-300"><img class="img-fluid" src="<?=PUBLIC_URL?>images/201712/0071a.jpg" /></figure>
				<p>ಚೆಂಗೀಸ್ ಖಾನ್ (1162&#x2014;1227) ಮಧ್ಯಕಾಲೀನ ಯುಗದ ಅತ್ಯಂತ ಪ್ರಭಾವಶಾಲಿ ಐತಿಹಾಸಿಕ ವ್ಯಕ್ತಿ. ಆದರೆ ಅವನ ಬದುಕು ಇತಿಹಾಸದುದ್ದಕ್ಕೂ ಅಷ್ಟೇ ನಿಗೂಢವಾಗಿ ಉಳಿದು, ಸುಳ್ಳು ವದಂತಿಗಳ ಕಂತೆಯಾಗಿ ಮಾತ್ರ ಲಭ್ಯವಿತ್ತು. ಇವುಗಳಾಚೆಗಿನ ಅವನ ಬದುಕು, ಸಾಧನೆಗಳು ಇತ್ತೀಚಿನ ದಶಕಗಳಲ್ಲಿ ನಮ್ಮ ಅರಿವಿಗೆ ಬರತೊಡಗಿವೆ. ಮಂಗೋಲಿಯಾದ ಬುಡಕಟ್ಟೊಂದರಲ್ಲಿ ಹುಟ್ಟಿದ ಚೆಂಗೀಸ್ ಖಾನ್ ತನ್ನ ಬಾಲ್ಯವನ್ನು ದಾಟಿದ್ದೇ ದೊಡ್ಡ ಪವಾಡ. ನಿರಕ್ಷರಕುಕ್ಷಿಯಾಗಿಯೇ ಉಳಿದ ಅವನು ಮಂಗೋಲಿಯಾದ ಬುಡಕಟ್ಟುಗಳನ್ನು ಒಂದುಗೂಡಿಸಿ, ನಂತರ ಮಧ್ಯ ಏಷ್ಯಾ ಮತ್ತು ಚೈನಾದ ಬಹುಭಾಗವನ್ನು ತನ್ನ ವಶಕ್ಕೆ ತೆಗೆದುಕೊಂಡ. ಅವನ ಉತ್ತರಾಧಿಕಾರಿಗಳು ಮುಂದಿನ ದಶಕಗಳಲ್ಲಿ ಯೂರೇಷ್ಯಾದ ಬಹುಭಾಗಗಳನ್ನು ನಿಯಂತ್ರಿಸಿದರು. ಉತ್ತರ ಏಷ್ಯಾವನ್ನು ಪಶ್ಚಿಮ ಏಷ್ಯಾ ಮತ್ತು ಕ್ರಿಶ್ಚಿಯನ್ ಯೂರೋಪಿನ ಜೊತೆಗೆ ಸಂಪರ್ಕಕ್ಕೆ ತಂದು ಮೂರೂ ಪ್ರದೇಶಗಳ ಸಾಂಸ್ಕೃತಿಕ ಕ್ಷಿತಿಜಗಳನ್ನು ವಿಸ್ತರಿಸಿದ. ಸಿಲ್ಕ್ ರಸ್ತೆಯನ್ನು ಮತ್ತೆ ಪುನರುಜ್ಜೀವನಗೊಳಿಸಿ, ವ್ಯಾಪಾರಕ್ಕೆ ಉತ್ತೇಜನ ನೀಡಿದ. ಅವನ ಪ್ರಾಮುಖ್ಯವನ್ನು ಗುರುತಿಸುತ್ತ ಇತಿಹಾಸಕಾರ ಜಾಕ್ ವೆದರ್‌ಫೊ಼ೕರ್ಡ್ ಯೂರೋಪಿನಲ್ಲಿ ಜರುಗಿದ ಪುನರುಜ್ಜೀವನ ಮಂಗೋಲ್ ಸಾಮ್ರಾಜ್ಯದ ಪರಿಕಲ್ಪನೆಗಳನ್ನು ಆಧರಿಸಿದುದು ಎಂದು ವಾದಿಸುತ್ತಾರೆ. ಕಾಗದ ಮತ್ತು ಮುದ್ರಣ, ಗನ್ ಪೌಡರ್, ದಿಕ್ಸೂಚಿ, ವಯಲಿನ್ ಮತ್ತಿತರ ಸಂಗೀತ ಸಲಕರಣೆಗಳು ಯೂರೋಪಿಗೆ ಮಂಗೋಲರ ಮೂಲಕ ತಲುಪಿದವು. ವೆದರ್‌ಫೊ಼ೕರ್ಡರ ಕಥನದ ಆಯ್ದ ಭಾಗಗಳನ್ನು ಅನುವಾದಿಸಿ, ನಮ್ಮ ಓದುಗರಿಗೆ ತಲುಪಿಸುತ್ತಿದ್ದೇವೆ.</p>
			</div>
			<p>ಮಂಗೋಲರನ್ನು ಭೇಟಿ ಮಾಡಿದ ಮೊದಲ ಯೂರೋಪಿನ ಪ್ರತಿನಿಧಿ ಪ್ಲಾನೋ&#x2014;ಡಿ&#x2014;ಕಾರ್ಪಿನಿ, ಚೆಂಗೀಸ್ ಖಾನ್ ಸಿಡಿಲು ಬಡಿದು ಅಸುನೀಗಿದ ಎಂದು ದಾಖಲಿಸಿದ. ಮಂಗೋಲ್ ಸಾಮ್ರಾಜ್ಯದ ಉದ್ದಗಲಕ್ಕೆ ಚೆಂಗೀಸ್ ಖಾನನ ಮೊಮ್ಮಗ ಖುಬಿಲೈನ್‍ನ ಅವಧಿಯಲ್ಲಿ ಪ್ರವಾಸ ಮಾಡಿದ ಮಾರ್ಕೊಪೋಲೋ, ಮೊಣಕಾಲ ಮೇಲೆ ಬಾಣದ ಗಾಯದಿಂದಾದ ವ್ರಣವೊಂದರಿಂದ ಖಾನ್ ಸತ್ತುಹೋದ ಎಂದು ಉಲ್ಲೇಖಿಸಿದ. ಕೆಲವರ ಪ್ರಕಾರ ಅವನು ಯಾರೋ ಶತ್ರುಗಳಿಂದ ವಿಷವುಂಡು ತೀರಿಹೋದ. ಇನ್ನು ಕೆಲವರ ಪ್ರಕಾರ ಅವನು ತಾನ್‍ಗಟ್‍ನ ರಾಜನ ವಿರುದ್ಧ ಕಾದಾಡುವಾಗ ಯಾವುದೋ ಮಾಯಾವಿ ಶಕ್ತಿಯ ಜಾಲಕ್ಕೆ ಸಿಲುಕಿ ಇಲ್ಲವಾದ. ಇನ್ನು ಕೆಲ ವಿರೋಧಿಗಳ ಕತೆಗಳ ಪ್ರಕಾರ ತಾನ್‍ಗಟ್‍ನ ಆಕ್ರಮಣದ ನಂತರ ಆ ದೇಶದ ರಾಣಿಯನ್ನು ಖಾನ್ ವಶಪಡಿಸಿಕೊಂಡ. ಖಾನ್ ಅವಳನ್ನು ಸೇರಲು ಹೋದಾಗ ರಾಣಿ ತನ್ನ ಯೋನಿಯೊಳಗೆ ಇಟ್ಟುಕೊಂಡಿದ್ದ ಸಲಕರಣೆಯೊಂದು ಸ್ಫೋಟಿಸಿ ಅವನ ಗುಪ್ತಾಂಗವೆಲ್ಲ ಸಿಡಿದು, ಭೀಕರ ನೋವಿನಿಂದ ಸಾವಿಗೀಡಾದ.</p>
			<figure class="float-md-left maxw-300"><img class="img-fluid" src="<?=PUBLIC_URL?>images/201712/0071b.jpg" /></figure>
			<p>ಚೆಂಗೀಸ್ ಖಾನನ ಸೈನಿಕರು ಮಂಗೋಲಿಯಾದಲ್ಲಿ ಗುಪ್ತವಾಗಿ ಸಮಾಧಿಮಾಡಲು ಅವನ ದೇಹವನ್ನು ಹೊತ್ತೊಯ್ದ ನಂತರ ಹಿಂಬಾಲಕರು, ಸೈನಿಕರೆಲ್ಲ ಸೇರಿ ಅನಾಮಿಕವಾಗಿ ಸಮಾಧಿ ಮಾಡಿದರು. ಸಮಾಧಿಯ ಕುರುಹಾಗಿ ಸ್ಮಾರಕವನ್ನೋ, ದೇವಾಲಯವನ್ನೋ, ಪಿರಮಿಡ್ ಅನ್ನೋ ಕಟ್ಟುವುದಿರಲಿ ಕನಿಷ್ಟ ಒಂದು ಗೋರಿಯ ಕಲ್ಲನ್ನೂ ನೆಡಲಿಲ್ಲ. ಮಂಗೋಲರ ನಂಬಿಕೆಯ ಪ್ರಕಾರ ಸತ್ತ ನಂತರ ಆತ್ಮ ಇರುವುದಿಲ್ಲ. ಹಾಗಾಗಿ ಸ್ಮಾರಕಗಳು, ಗೋರಿಗಳನ್ನು ಕಟ್ಟಿ ಗೌಜನ್ನೆಬ್ಬಿಸುವ ಬದಲಾಗಿ ದೇಹವನ್ನು ಚಿರಶಾಂತಿಯಲ್ಲಿ ನೆಲೆಸಲು ಬಿಡಬೇಕು. ಆತ್ಮ ಇರುವುದೇ ಆದರೆ ಅದು ಖಾನನ ದೇಶದ ಬಾವುಟದಲ್ಲಿ ಹಾರಾಡುವುದೇ ವಿನಾ ಗೋರಿಯಲ್ಲಿ ಮಲಗಿರುವುದಿಲ್ಲ. ಗುಪ್ತ ಸಂಸ್ಕಾರದ ನಂತರ ಸೈನಿಕರು ಆ ಸ್ಥಳವನ್ನು ನೂರಾರು ಮೈಲಿಯವರೆಗೆ ನಿರ್ಬಂಧಿತ ಪ್ರದೇಶವನ್ನಾಗಿಸಿದರು. ಚೆಂಗೀಸ್ ಖಾನನ ಕುಟುಂಬದ ಸದಸ್ಯರು ಹಾಗೂ ಅತಿಕ್ರಮಣ ಪ್ರವೇಶ ಮಾಡುವವರನ್ನು ಇರಿದು ಕೊಲ್ಲುವುದರಲ್ಲಿ ವಿಶೇಷ ಪರಿಣತಿ ಪಡೆದ ಯೋಧರನ್ನು ಹೊರತುಪಡಿಸಿ ಅಲ್ಲಿಗೆ ಹೋಗಲು ಬೇರಾರಿಗೂ ಅನುಮತಿ ಇರಲಿಲ್ಲ. ಸುಮಾರು 800 ವರ್ಷಗಳವರೆಗೆ ಇಖ್‍ಖೊರಿಗ್ ಎಂದು ಕರೆಯಲಾಗುವ ಏಷ್ಯಾದ ಮಹಾ ನಿರ್ಬಂಧಿತ ಪ್ರದೇಶವನ್ನು ಯಾರೂ ನೋಡಿರಲಿಲ್ಲ. ಚೆಂಗೀಸ್ ಖಾನನ ಜೀವನಕ್ಕೆ ಸಂಬಂಧಿಸಿದ ರಹಸ್ಯಗಳೆಲ್ಲ ಹೀಗೆ ಅವನ ಹುಟ್ಟೂರಿನಲ್ಲೇ ಹೂತುಹೋಗಿಬಿಟ್ಟವು.</p>
			<p>ಜನ ತಮಗೆ ಸಿಕ್ಕ ಮಾಹಿತಿಯ ಆಧಾರದಲ್ಲಿ ಇತಿಹಾಸವನ್ನು ರೂಪಿಸಿಕೊಂಡರು, ನಾಟಕೀಯ ತಿರುವುಗಳುಳ್ಳ ಕತೆಗಳನ್ನು ಕಟ್ಟಿಕೊಂಡರು.</p>
			<p>ಬದುಕಿನುದ್ದಕ್ಕೂ ದಾಪುಗಾಲಿಡುತ್ತ ಜಗತ್ತನ್ನೇ ಆಕ್ರಮಿಸ ಹೊರಟಿದ್ದ ಚೆಂಗೀಸ್ ಖಾನ್, ಸಾವಿನ ನಂತರ ಅತಿ ವಿಲಕ್ಷಣ ನಿರ್ಬಂಧಕ್ಕೆ ಒಳಪಟ್ಟಿದ್ದೇ ಒಂದು ವಿಪರ್ಯಾಸ.</p>
			<p>ಮಂಗೋಲ್ ಸಾಮ್ರಾಜ್ಯದ ಪತನದ ನಂತರ ವಿದೇಶಿ ಆಕ್ರಮಣಕಾರರು ಮಂಗೋಲಿಯಾವನ್ನು ವಶಪಡಿಸಿಕೊಂಡರೂ ಚೆಂಗೀಸ್ ಖಾನ್ ಸಮಾಧಿ ಸ್ಥಳಕ್ಕೆ ಪ್ರವೇಶ ಪಡೆಯಲು ಅವರಿಗೆ ಸಾಧ್ಯವಾಗಲಿಲ್ಲ. ಮಂಗೋಲರು ಬೌದ್ಧ ಧರ್ಮಕ್ಕೆ ಮತಾಂತರ ಹೊಂದಿದ ಮೇಲೆ ಸಮಾಧಿ ಸ್ಥಳದಲ್ಲಿ ಸ್ಮಾರಕವನ್ನೋ ಸ್ತೂಪವನ್ನೋ ಕಟ್ಟಬೇಕೆಂಬ ಯೋಜನೆಗೆ ಅವನ ಹಿಂಬಾಲಕರು ಅವಕಾಶ ನೀಡಲಿಲ್ಲ. ಮುಂದೆ ಇಪ್ಪತ್ತನೇ ಶತಮಾನದಲ್ಲಿ ಈ ನಿರ್ಬಂಧ ರಾಜಕೀಯ ಉದ್ದೇಶಕ್ಕಾಗಿ ಬೇರೆಯದೇ ರೀತಿಯಿಂದ ಮುಂದುವರಿಯಿತು.</p>
			<div class="inlay float-md-left maxw-600">
				<p>ಕುದುರೆ ರಕ್ತ ಕುಡಿಯುತ್ತಿದ್ದ ಸೈನಿಕರು</p>
				<p>ಯುರೇಷ್ಯಾಗಳನ್ನು ಎರಡು ಶತಮಾನಗಳ ಕಾಲ ನಡುಗಿಸಿದ ಮಂಗೋಲ್ ಸೈನ್ಯ ಹೇಗೆ ಇತರ ಸೈನ್ಯಗಳಿಗಿಂತ ಭಿನ್ನವಾಗಿತ್ತು ಎನ್ನುವುದನ್ನು ವಿವರಿಸುವ ಭಾಗ:</p>
				<p>ಮಂಗೋಲರಿಗೆ ದೀರ್ಘ ಪ್ರಯಾಣ ಮಾಡುವುದು ಪ್ರಯಾಸಕರವಾಗಿರಲಿಲ್ಲ. ಅವರು ತಮಗೆ ಬೇಕಾದುದನ್ನು ಮಾತ್ರ ಕೊಂಡೊಯ್ಯುತ್ತಿದ್ದರು. ದೀಲ್ ಎಂಬ ಅವರ ಮಂಡಿಯ ತನಕ ಬರುವ ಉಣ್ಣೆಯ ಸಾಂಪ್ರದಾಯಿಕ ನಿಲುವಂಗಿಯ ಜೊತೆಗೆ, ಮಂಗೋಲರು ಪ್ಯಾಂಟ್, ಕಿವಿಯವರೆಗೆ ಇಳಿಬಿದ್ದಿರುವ ತುಪ್ಪಳದ ಟೋಪಿ ಮತ್ತು ಸವಾರಿಗೆ ಅನುಕೂಲವಾದ ದಪ್ಪ ಅಟ್ಟೆಯ ಬೂಟುಗಳನ್ನು ಧರಿಸುತ್ತಿದ್ದರು. ಅತ್ಯಂತ ಕೆಟ್ಟ ಹವಾಮಾನದಲ್ಲೂ ರಕ್ಷಿಸಬಲ್ಲ ಬಟ್ಟೆಗಳಲ್ಲದೆ, ಪ್ರತಿಯೊಬ್ಬ ಮಂಗೋಲ ಯೋಧನೂ ಬೆಂಕಿ ಹೊತ್ತಿಸಲು ಬೇಕಾಗುವ ಚಕಮಕಿ ಕಲ್ಲುಗಳು, ನೀರು ಹಾಗೂ ಹಾಲನ್ನು ಒಯ್ಯಲು ಬೇಕಾಗುವ ಚರ್ಮದ ತತ್ರಾಣಿಗಳು, ಬಾಣಗಳನ್ನು ಚೂಪುಗೊಳಿಸುವ ಅರಗಳು, ಪ್ರಾಣಿಗಳು ಹಾಗೂ ಕೈದಿಗಳನ್ನು ಎಳೆದೊಯ್ಯಲು ಕುಣಿಕೆ ಹಗ್ಗಗಳು, ಬಟ್ಟೆ ಹೊಲಿಯುವ ಸೂಜಿಗಳು, ಕತ್ತರಿಸಲು ಬೇಕಾಗುವ ಕತ್ತಿಕುಡುಗೋಲುಗಳು ಮತ್ತು ಇತರೆ ಸಾಮಾನುಗಳನ್ನು ಕೊಂಡೊಯ್ಯಲು ಒಂದು ಚರ್ಮದ ಚೀಲವನ್ನು ಇಟ್ಟುಕೊಳ್ಳುತ್ತಿದ್ದನು. ಪ್ರತಿ ಹತ್ತು ಜನರ ಗುಂಪೊಂದು ಸಣ್ಣ ಡೇರೆಯೊಂದನ್ನು ಕೊಂಡೊಯ್ಯುತ್ತಿತ್ತು.</p>
				<p>ಮಂಗೋಲ್ ಸೈನ್ಯದ ಚಲನೆ ಮತ್ತು ವ್ಯೂಹರಚನೆ ಅವರನ್ನು ಇತರೆ ನಾಗರಿಕತೆಗಳ ಸೈನ್ಯಗಳಿಂದ ಭಿನ್ನವಾಗಿಸುವ ಎರಡು ಅಂಶಗಳಿಂದ ನಿರ್ಧರಿತವಾಗುತ್ತಿತ್ತು. ಮೊದಲಿಗೆ, ಮಂಗೋಲ್ ಸೈನ್ಯವು ಸಂಪೂರ್ಣವಾಗಿ ಅಶ್ವದಳವನ್ನೆ ಹೊಂದಿತ್ತು. ಅದರ ಜೊತೆಗೆ ನಡಿಗೆಯಲ್ಲಿ ಸಾಗುವ ಪದಾತಿದಳವಿರಲಿಲ್ಲ. ಇದಕ್ಕೆ ಪ್ರತಿಯಾಗಿ, ಜಗತ್ತಿನ ಬಹುತೇಕ ಎಲ್ಲ ಸೈನ್ಯಗಳಲ್ಲಿ, ಹೆಚ್ಚಿನ ಸಂಖ್ಯೆಯ ಯೋಧರು ಕಾಲಾಳುಗಳಾಗಿರುತ್ತಿದ್ದರು. ಜುರ್ಕೆದ್ ಯುದ್ಧಕ್ಕೆ ಹೊರಟ ಮಂಗೋಲ್ ಸೈನ್ಯ 65,000 ಕುದುರೆ ಸವಾರರನ್ನು ಹೊಂದಿತ್ತು. ಅವರನ್ನು ಎದುರಿಸಿದ ಚೈನಾದ ಸೈನ್ಯದಲ್ಲಿ ಅಷ್ಟೇ ಸಂಖ್ಯೆಯ ಕುದುರೆ ಸವಾರರಿದ್ದರು. ಜೊತೆಗೆ 85,000 ಕಾಲಾಳುಗಳೂ ಇದ್ದರು. ಹೀಗೆ ಚೈನಾ ಸೈನ್ಯ ಒಂದಕ್ಕೆ ಎರಡಕ್ಕಿಂತಲೂ ಜಾಸ್ತಿ ಸಂಖ್ಯಾಬಲವಿದ್ದರೂ, ಮಂಗೋಲರಿಗಿದ್ದ ಚಲನಶೀಲತೆಯ ಅನುಕೂಲತೆಯಿರಲಿಲ್ಲ.</p>
				<figure class="float-md-left maxw-300"><img class="img-fluid" src="<?=PUBLIC_URL?>images/201712/0072a.jpg" /></figure>
				<p>ಮಂಗೋಲಸೈನ್ಯದ ಎರಡನೆಯ ವಿಶಿಷ್ಟ ಲಕ್ಷಣವೆಂದರೆ ಅದು ಭಾರಿ ಸಾಮಾನು ಸರಂಜಾಮುಗಳನ್ನು ಕೊಂಡೊಯ್ಯುತ್ತಿರಲಿಲ್ಲ ಎಂಬುದೇ ಅವರ ದೊಡ್ಡ ಶಕ್ತಿಯಾಗಿತ್ತು. ಬದಲಿಗೆ, ತಮ್ಮ ಅಶ್ವಸೈನಿಕರ ಜೊತೆಗೆ ಮತ್ತಷ್ಟು ಹೆಚ್ಚಿನ ಸಂಖ್ಯೆಯ ಮೀಸಲು ಕುದುರೆಗಳನ್ನು ಕರೆದೊಯ್ಯುತ್ತಿದ್ದರು. ಅವರು ಮುಂದೆ ಚಲಿಸಿದಂತೆ ಪ್ರಾಣಿಗಳ ಹಾಲನ್ನು ಹಿಂಡಿಕೊಳ್ಳುತ್ತಿದ್ದರು, ಮಾಂಸಕ್ಕಾಗಿ ಕೊಲ್ಲುತ್ತಿದ್ದರು. ಲೂಟಿ ಮತ್ತು ಬೇಟೆಗಳಿಂದ ಹಸಿವನ್ನು ತೀರಿಸಿಕೊಳ್ಳುತ್ತಿದ್ದರು. ಅಡುಗೆ ಮಾಡಲು ಅಥವಾ ಆಹಾರವನ್ನು ಬಿಸಿ ಮಾಡಿಕೊಳ್ಳಲು ಬೆಂಕಿ ಹಾಕದೆ ಮಂಗೋಲ್ ಸೈನಿಕರು ಮುಂದೆ ಸಾಗಬಲ್ಲರು ಎಂದು ಮಾರ್ಕೊಪೋಲೊ ಆರೋಪಿಸುತ್ತಾನೆ. ಮುಂದುವರೆದು ಅವನು ಹೇಳುತ್ತಾನೆ: ಅಡುಗೆ ಮಾಡಲು ಅಥವಾ ಆಹಾರವನ್ನು ಬಿಸಿ ಮಾಡಲು ಬೆಂಕಿಯನ್ನೇ ಹಚ್ಚದೆ ಮಂಗೋಲರು ಹತ್ತು ದಿನಗಳವರಗೆ ಇರಬಲ್ಲರು. ಜೊತೆಗೆ ಅವರು ಕುದುರೆಗಳ ರಕ್ತವನ್ನು ಕುಡಿಯುತ್ತಿದ್ದರು. ಪ್ರತಿಯೊಬ್ಬ ಮಂಗೋಲ ಯೋಧನೂ ಹತ್ತು ಪೌಂಡುಗಳಷ್ಟು ಒಣಗಿದ ಹಾಲಿನ ಪೇಸ್ಟನ್ನು ಒಯ್ಯುತ್ತಿದ್ದ. ಅದರಲ್ಲಿ ಒಂದು ಪೌಂಡಿನಷ್ಟನ್ನು ಚರ್ಮದ ಚೀಲದಲ್ಲಿದ್ದ ನೀರಿಗೆ ಬೆರೆಸಿ ತನ್ನ ಊಟವನ್ನು ಅವನು ಸಿದ್ಧಪಡಿಸಿಕೊಳ್ಳುತ್ತಿದ್ದ. ಪ್ರತಿಯೊಬ್ಬ ಮಂಗೋಲ್ ಯೋಧನ ಬಳಿ ಉದ್ದದ ಒಣಗಿದ ಮಾಂಸದ ತುಣುಕುಗಳು ಮತ್ತು ಒಣಗಿದ ಮೊಸರು ಇರುತ್ತಿತ್ತು. ಇವುಗಳನ್ನು ಆಗಿಯುತ್ತಲೇ ಅವನು ಕುದುರೆ ಸವಾರಿ ಮಾಡುತ್ತಿರಬಹುದಿತ್ತು. ಅವನಿಗೆ ತಾಜಾ ಮಾಂಸ ಸಿಕ್ಕಿದಾಗ, ಮಂಗೋಲ್ ಯೋಧನು ಅದನ್ನು ಅಡುಗೆ ಮಾಡಲು ಸಮಯವಿಲ್ಲದಿದ್ದಲ್ಲಿ, ತನ್ನ ಕುದುರೆಯ ಜೀನಿನ ಕೆಳಗೆ ಮೃದುವಾಗಿ, ತಿನ್ನವಂತಾಗುವ ತನಕ ಇಟ್ಟುಕೊಳ್ಳುತ್ತಿದ್ದ.</p>
				<p>ಸ್ವಲ್ಪ ಆಹಾರ ಮತ್ತು ನೀರು ಇದ್ದರೂ ಬಹಳ ಕಾಲ ಬದುಕಬಲ್ಲ ಮಂಗೋಲ್ ಯೋಧರ ಬಗ್ಗೆ ಚೀನಿಯರು ಆಶ್ಚರ್ಯ ಮತ್ತು ಅಸಹ್ಯಭಾವನೆಗಳಿಂದ ಮಾತನಾಡುತ್ತಾರೆ. ಇಡೀ ಸೈನ್ಯವು ಒಂದೇ ಒಂದು ದಾರದಷ್ಟು ಹೊಗೆಯನ್ನು ಎಬ್ಬಿಸದೆ, ಡೇರೆ ಹಾಕಿಕೊಂಡು ತಮಗೆ ಬೇಕಾದ ಆಹಾರವನ್ನು ಬೆಂಕಿಯಿಲ್ಲದೆ ತಯಾರಿಸಿಕೊಳ್ಳುತ್ತಿತ್ತು ಎನ್ನುತ್ತಾರೆ. ಜುರ್ಕೆದಿನ ಸೈನಿಕರಿಗೆ ಹೋಲಿಸಿದರೆ, ಮಂಗೋಲರು ಬಹಳ ಗಟ್ಟಿಯಾಗಿದ್ದರು ಮತ್ತು ಆರೋಗ್ಯವಂತರಾಗಿದ್ದರು. ಅವರು ದಿನಾಲೂ ಮಾಂಸ, ಹಾಲು, ಮೊಸರು ಇನ್ನಿತರ ಹಾಲಿನ ಪದಾರ್ಥಗಳನ್ನು ಬಳಸುತ್ತಿದ್ದರು ಹಾಗೂ ಅವರು ಸೆಣಸುತ್ತಿದ್ದುದು ಬೇರೆಬೇರೆ ಧಾನ್ಯಗಳ ಗಂಜಿಯನ್ನು ಸೇವಿಸುತ್ತಿದ್ದ ಸೈನಿಕರೊಡನೆ. ಕಾಳುಕಡಿಗಳನ್ನು ತಿನ್ನುವ ರೈತಾಪಿ ಯೋಧರ ಮೂಳೆಗಳ ಬೆಳವಣಿಗೆ ಕುಂಠಿತವಾಗುತ್ತಿತ್ತು, ಹಲ್ಲುಗಳು ಹುಳುಕಾಗುತ್ತಿದ್ದವು ಮತ್ತು ಅವರು ಪದೇ ಪದೇ ರೋಗಕ್ಕೆ ತುತ್ತಾಗುತ್ತಿದ್ದರು. ಇದಕ್ಕೆ ವಿರುದ್ಧವಾಗಿ ಬಡ ಮಂಗೋಲ ಸೈನಿಕನೂ ಸಹ ಪ್ರೋಟೀನ್‍ಯುಕ್ತ ಆಹಾರವನ್ನು ಸೇವಿಸಿ ಗಟ್ಟಿಯಾದ ಹಲ್ಲು ಮೂಳೆಗಳನ್ನು ಹೊಂದಿದ್ದನು. ಕಾರ್ಬೊಹೈಡ್ರೇಟ್‍ಯುಕ್ತ ಆಹಾರದ ಮೇಲೆ ಅವಲಂಬಿತರಾಗಿದ್ದ ಜುರ್ಕೆದ್ ಸೈನಿಕರಿಗೆ ಹೋಲಿಸಿದರೆ, ಮಂಗೋಲರು ಒಂದೆರಡು ದಿನಗಳವರೆಗೆ ಆಹಾರವಿಲ್ಲದೆಯೂ ಇರಬಲ್ಲವರಾಗಿದ್ದರು.</p>
			</div>
			<p>ಚೆಂಗೀಸ್ ಖಾನನ ಜನನ ಮತ್ತು ಮರಣದ ಸ್ಥಳಗಳು ರಾಷ್ಟ್ರೀಯವಾದಿಗಳ ಕೈಗೆ ಸಿಕ್ಕು ವಿವಾದದ ಕೇಂದ್ರವಾಗುವುದು ಸೋವಿಯತ್ ದೇಶದ ರಾಜಕೀಯ ನೇತಾರರಿಗೆ ಬೇಕಿರಲಿಲ್ಲ. ಅವರು ಅವುಗಳನ್ನು ಯಾರ ಕಣ್ಣಿಗೂ ಬೀಳದಂತೆ ರಹಸ್ಯವಾಗಿಟ್ಟರು. ಮಹಾ ನಿರ್ಬಂಧಿತ ಪ್ರದೇಶವೆಂದು ಕರೆಯಲಾಗುತ್ತಿದ್ದ ಈ ಸ್ಥಳವನ್ನು ಅದೇ ಹೆಸರಿನಿಂದ ಕರೆಯುವುದಾಗಲೀ ಅಥವಾ ಇನ್ನಾವುದೋ ಐತಿಹಾಸಿಕ ಹೆಸರನ್ನಿಟ್ಟು ಅದಕ್ಕೆ ಚೆಂಗೀಸ್ ಖಾನನಿಗಿರುವ ಪರೋಕ್ಷ ಸಂಬಂಧವನ್ನು ಸೂಚಿಸುವುದಾಗಲೀ ಅವರಿಗೆ ಪಥ್ಯವಾಗದ ವಿಚಾರವಾಗಿತ್ತು. ಆದ್ದರಿಂದ ಅದನ್ನು ಆಡಳಿತಾತ್ಮಕ ದೃಷ್ಟಿಯಿಂದ ಅತಿ ನಿರ್ಬಂಧಿತ ಪ್ರದೇಶವೆಂದು ಘೋಷಿಸಿದರು. ಅದನ್ನು ಸುತ್ತಲಿರುವ ಇತರ ಪ್ರದೇಶಗಳಿಂದ ಪ್ರತ್ಯೇಕಿಸಿ ಮಾಸ್ಕೋದಲ್ಲಿರುವ ಕೇಂದ್ರ ಸರ್ಕಾರದ ನೇರ ಆಡಳಿತಕ್ಕೆ ಒಳಪಡಿಸಿದರು. ಈ ಪ್ರದೇಶಕ್ಕೆ ಸೇರಿದ ಒಂದು ಮಿಲಿಯನ್ ಹೆಕ್ಟೇರ್ ಪ್ರದೇಶವನ್ನು ವಶಕ್ಕೆ ಪಡೆದುಕೊಂಡು ಅದನ್ನು ಇನ್ನಷ್ಟು ನಿರ್ಬಂಧಿಸಿ ಮತ್ತಷ್ಟು ದಿಗ್ಬಂಧನಕ್ಕೆ ಒಳಪಡಿಸಿದರು. ಒಟ್ಟು ಪ್ರದೇಶದಲ್ಲಿ ರಸ್ತೆಗಳು&#x2014;ಸೇತುವೆಗಳನ್ನು ನಿರ್ಮಾಣ ಮಾಡದೆ ಅದನ್ನು ಸಂಚಾರಕ್ಕೆ ಯೋಗ್ಯವಾಗದೇ ಇರುವಂತೆ ಮಾಡಿದರು. ಸೋವಿಯೆತ್ ನಾಯಕರು ಅಲ್ಲಿ ಮಿಗ್ ಬಾಹ್ಯಾಕಾಶ ಕೇಂದ್ರವೊಂದನ್ನು ಸ್ಥಾಪಿಸಿದ್ದೇ ಅಲ್ಲದೆ ಬಹುಶಃ ಈ ನಿರ್ಬಂಧಿತ ಪ್ರದೇಶ ಹಾಗೂ ಮಂಗೋಲಿಯನ್ ದೇಶದ ರಾಜಧಾನಿ ಉಲಾನ್‍ಬಾಟರ್ ನಡುವೆ ಬಹಳ ಶಕ್ತಿಶಾಲಿ ಪರಮಾಣು ಬಾಂಬುಗಳನ್ನು ರಕ್ಷಿಸಿಡುವ ದಾಸ್ತಾನು ಕೇಂದ್ರವನ್ನೂ ನಿರ್ಮಿಸಿದ್ದಾರೆ. ಈ ಅಭೇದ್ಯ ಪ್ರದೇಶ ಸೋವಿಯೆತ್ ಟ್ಯಾಂಕರುಗಳ ಸರ್ಪಗಾವಲಿನಲ್ಲಿದೆ. ಈ ಸ್ಥಳವನ್ನು ರಷ್ಯಾದ ಮಿಲಿಟರಿ ತನ್ನ ಶಸ್ತ್ರಾಭ್ಯಾಸಕ್ಕೆ, ಟ್ಯಾಂಕರುಗಳ ಚಲನವಲನಕ್ಕೆ ಮಾತ್ರ ಬಳಸಿಕೊಂಡು ಪ್ರಪಂಚದ ಸಂಪರ್ಕದಿಂದ ಸಂಪೂರ್ಣ ಕತ್ತರಿಸಿಹಾಕಿದೆ. </p>
			<p>ಚೆಂಗೀಸ್ ಖಾನ್ ಬದುಕಿನ ಮತ್ತೊಂದು ವೈಚಿತ್ರ್ಯ ನೋಡಿ.</p>
			<p>ಯಾವ ಚೆಂಗೀಸ್ ಖಾನ್‍ನನ್ನು ಅವನ ಹಿಂಬಾಲಕರ ಪಡೆ ಒಂದು ಕಡೆಯಿಂದ, ಬಳಿಕ ಸೋವಿಯತ್ ಇನ್ನೊಂದು ಕಡೆಯಿಂದ ರಹಸ್ಯ ಕಥನವನ್ನಾಗಿಸಿದವೊ ಅದೇ ಚೆಂಗೀಸ್ ಖಾನ್ ಈ ಜಗತ್ತಿಗೆ ಶಾಶ್ವತವಾಗಿ ಉಳಿಸಿಹೋಗಿರುವ ಕುರುಹುಗಳೆಂದರೆ ಅವನು ಕಟ್ಟಿದ ಸೇತುವೆಗಳು ಮಾತ್ರ.</p>
			<p>ಒಂದು ಕಡೆಯಿಂದ ಇನ್ನೊಂದು ಕಡೆಗೆ ಚಲಿಸುತ್ತಲೇ ಇದ್ದ ಕಾರಣಕ್ಕೆ, ಕೋಟೆಗಳು, ಅರಮನೆಗಳು, ನಗರಗಳು, ಗೋಡೆಗಳನ್ನು ಕಟ್ಟುವುದಕ್ಕೆ ಆಸಕ್ತಿ ತೋರಲಿಲ್ಲ. ಆದರೆ ಅವನು ಕಟ್ಟಿದಷ್ಟು ಸೇತುವೆಗಳನ್ನು ಇದುವರೆಗೆ ಇತಿಹಾಸದಲ್ಲಿ ಯಾವ ರಾಜನೂ ಕಟ್ಟಿರಲು ಸಾಧ್ಯವಿಲ್ಲ. ತನ್ನ ಸೈನ್ಯ ಹಾಗೂ ಸರಕುಗಳನ್ನು ಸರಾಗವಾಗಿ ಸಾಗಿಸಲು ಅನುವಾಗುವಂತೆ ಸಾವಿರಾರು ನದಿಗಳು ಸರೋವರಗಳ ನಡುವೆ ಸೇತುವೆಗಳನ್ನು ನಿರ್ಮಿಸಿದ. ಇದರಿಂದಾಗಿ ಹೊಸ ವ್ಯಾಪಾರ&#x2014;ವಹಿವಾಟು ಮಾತ್ರವಲ್ಲ, ಹೊಸ ವಿಚಾರ&#x2014;ಜ್ಞಾನದ ವಿನಿಮಯಕ್ಕೆ ಮಂಗೋಲರು ದಾರಿಯನ್ನು ಹಾಕಿಕೊಟ್ಟಂತಾಯಿತು. ಮಂಗೋಲರಿಂದ ಜರ್ಮನ್ ಗಣಿ ತಜ್ಞರು ಚೈನಾಕ್ಕೆ, ಚೈನಾದ ವೈದ್ಯರು ಪರ್ಶಿಯಾಕ್ಕೆ ಬರುವಂತಾಯಿತು. ಈ ಕೊಡುಕೊಳೆ ಸಣ್ಣಪುಟ್ಟ ವಸ್ತುಗಳಿಂದ ಶುರುವಾಗಿ ಮಹಾನ್ ಸಂಗತಿಗಳವರೆಗೆ ವ್ಯಾಪಿಸಿತು. ಅವರಿಂದಾಗಿ ಕಾರ್ಪೆಟ್‍ಗಳನ್ನು ಬಳಸುವ ಅಭ್ಯಾಸ ಎಲ್ಲ ಕಡೆ ಬೆಳೆಯಿತು. ಅವರು ಹೋದ ಕಡೆಗಳಲ್ಲೆಲ್ಲ ನಿಂಬೆ ಹಣ್ಣಿನ ಸಸಿಗಳನ್ನು ನೆಟ್ಟರು. ಕ್ಯಾರೆಟ್‍ಗಳು ಪರ್ಶಿಯಾದಿಂದ ಚೈನಾಕ್ಕೆ; ನೂಡಲ್ಸ್‍ಗಳು, ಇಸ್ಪೀಟ್ ಎಲೆಗಳು ಹಾಗೂ ಟೀ ಚೈನಾದಿಂದ ಪ್ರಪಂಚದ ಎಲ್ಲ ಕಡೆ ಹರಿದಾಡತೊಡಗಿದವು. ಪ್ಯಾರಿಸ್ಸಿನ ಲೋಹದ ಕೆಲಸಗಾರರನ್ನು ಕರೆಸಿ ಮಂಗೋಲಿಯಾದ ಬೆಂಗಾಡಿನಲ್ಲಿ ಕಾರಂಜಿಯನ್ನು ನಿರ್ಮಿಸಿದರು. ಸೈನಿಕರೊಡನೆ ಮಾತನಾಡಲು ಸುಸಂಸ್ಕೃತ ಇಂಗ್ಲಿಶ್ ದುಭಾಷಿಯನ್ನು ನೇಮಿಸಿದರು. ಚೈನಾದ ಬೆರಳಚ್ಚು ತೆಗೆಯುವ ಕೌಶಲವನ್ನು ಪರ್ಶಿಯಾಗೆ ಕೊಂಡೊಯ್ದರು. ಚೈನಾದಲ್ಲಿ ಕ್ರೈಸ್ತರ ಚರ್ಚುಗಳನ್ನು, ಪರ್ಶಿಯಾದಲ್ಲಿ ಬೌದ್ಧ ಸ್ತೂಪಗಳನ್ನು, ರಷ್ಯಾದಲ್ಲಿ ಕುರಾನನ್ನು ಕಲಿಸುವ ಶಾಲೆಗಳನ್ನು ನಿರ್ಮಿಸಲು ಹಣಕಾಸಿನ ನೆರವು ನೀಡಿದರು. ಪ್ರಪಂಚದಾದ್ಯಂತ ಮಂಗೋಲರು ಆಕ್ರಮಣಕಾರರಾಗಿ ಪ್ರಸಿದ್ಧವಾಗಿದ್ದರೂ ನಾಗರಿಕತೆಗಳ ನಡುವಿನ ವಾಹಕವಾಗಿ ನಿರಂತರವಾಗಿ ಕೆಲಸಮಾಡಿದರು.</p>
			<p>ಮಂಗೋಲಿಯನ್ನರು ವೈಜ್ಞಾನಿಕವಾಗಿ ಯಾವ ಆವಿಷ್ಕಾರವನ್ನೂ ಮಾಡಲಿಲ್ಲ. ಯಾವ ಧರ್ಮಗಳನ್ನೂ ಸ್ಥಾಪಿಸಲಿಲ್ಲ. ಯಾವ ಪುಸ್ತಕಗಳನ್ನಾಗಲೀ ನಾಟಕಗಳನ್ನಾಗಲೀ ರಚಿಸಲಿಲ್ಲ. ಕೃಷಿಯಲ್ಲಿ ಯಾವ ವಿಧಾನಗಳನ್ನಾಗಲೀ ಹೊಸ ತಳಿಗಳನ್ನಾಗಲೀ ಕಂಡುಹಿಡಿಯಲಿಲ್ಲ. ಅಲ್ಲಿನ ಕುಶಲಕರ್ಮಿಗಳಿಗೆ ಬಟ್ಟೆ ನೇಯುವುದಾಗಲೀ, ಲೋಹಗಳ ಎರಕವನ್ನು ತಯಾರಿಸುವುದಾಗಲೀ, ಮಡಕೆ ಮಾಡುವುದಾಗಲಿ ಕನಿಷ್ಟ ರೊಟ್ಟಿ ಸುಡುವುದಾಗಲೀ ಏನೆಂದು ಗೊತ್ತಿರಲಿಲ್ಲ. ಅವರು ಪಿಂಗಾಣಿ ಪಾತ್ರೆಗಳನ್ನು ಮಾಡಲಿಲ್ಲ. ಚಿತ್ರಗಳನ್ನು ಬಿಡಿಸಲಿಲ್ಲ, ಕಟ್ಟಡಗಳನ್ನು ಕಟ್ಟಲಿಲ್ಲ. ಅವರ ಸೈನ್ಯ ದೇಶದಿಂದ ದೇಶಕ್ಕೆ ಆಕ್ರಮಣವನ್ನು ಮುಂದುವರಿಸುತ್ತಿರುವಾಗಲೇ, ತನಗೆ ಗೊತ್ತಿರುವ ಎಲ್ಲ ಕೌಶಲಗಳನ್ನು ಸಂಸ್ಕೃತಿಯಿಂದ ಸಂಸ್ಕೃತಿಗೆ ನಾಗರಿಕತೆಯಿಂದ ನಾಗರಿಕತೆಗೆ ಹರಡುತ್ತಾ ಹೋಯಿತು.</p>
			<p>ಇಂಥ ಮಂಗೋಲಿಯನ್ನರ ಒಳ ಜಗತ್ತು ಎಂಥದಾಗಿತ್ತು ಎಂದು ನೋಡಿಕೊಂಡರೆ, ಬುಡಕಟ್ಟುಗಳ ಆ ಲೋಕದಲ್ಲಿ ಭೀಕರ ಕಾಳಗ, ಹಿಂಸೆ, ಕೊಲೆ, ಅಪಹರಣ ಮತ್ತು ಜೀತಗಾರಿಕೆಯ ಕ್ರೌರ್ಯವೇ ತುಂಬಿತ್ತು. ಅಂಥದೊಂದು ಜಗತ್ತಿನ ವ್ಯಕ್ತಿ ಚೆಂಗೀಸ್ ಖಾನ್.</p>
			<p>ಬಯಲು ಬೆಂಗಾಡುಗಳಲ್ಲಿ ಯಾವ ಆಶ್ರಯವೂ ಇಲ್ಲದೆ ಸಾಯುತ್ತ ಬದುಕುವ ತನ್ನಂಥ ಸಾವಿರಾರು ಕುಟುಂಬ&#x2014;ಜನರನ್ನು ಬಾಲ್ಯದಲ್ಲಿ ಚೆಂಗೀಸ್  ಖಾನ್ ಕಂಡಿದ್ದ. ಅಂಥವನಿಗೆ ಶಿಕ್ಷಣದ ಸೋಂಕು ಎಲ್ಲೂ ತಗುಲಲಿಲ್ಲ. ಕುದುರೆಗಳನ್ನೇರಿ ಪ್ರಪಂಚವನ್ನು ತನ್ನ ಕೈವಶಮಾಡಿಕೊಳ್ಳುವುದಿರಲಿ, ಕುದುರೆಗಳ ಬಾಲದ ಕೂದಲುಗಳನ್ನು ಕಂತೆಗಳಾಗಿ ಕೂಡಿಸಿ ಗೊಂಚಲು ಗೊಂಚಲಾಗಿ ಹಾರಾಡುವ ಬಾವುಟವೊಂದನ್ನು ಮಾಡುವ ವಿಶ್ವಾಸವೂ ಅವನಿಗೆ ಇರಲಿಲ್ಲ. ಅಂಥವನು ತಾನು ಬದುಕಿಬೆಳೆದ ವಾತಾವರಣದಲ್ಲಿ ಹಾಸುಹೊಕ್ಕಾಗಿದ್ದ ಹಿಂಸೆ, ಕ್ರೌರ್ಯಗಳ ನಡುವೆ ಆಶೆ, ದುರಾಸೆ, ಮಹತ್ವಾಕಾಂಕ್ಷೆ ಮೊದಲಾದ ಮನುಷ್ಯ ಸ್ವಭಾವದ ಎಲ್ಲ ವಲಯಗಳನ್ನು ಹಾದುಬಂದ. ಹುಡುಗನಾಗಿರುವಾಗಲೇ ತನಗಿಂತ ಹಿರಿಯನಾದ ಮಲಸಹೋದರನನ್ನು ಕೊಂದಿದ್ದ. ವೈರಿ ಬುಡಕಟ್ಟೊಂದು ಅವನನ್ನು ಸೆರೆಹಿಡಿದು ತೊತ್ತಾಗಿಸಿಕೊಂಡಿದ್ದರೂ ಅಲ್ಲಿಂದ ತಪ್ಪಿಸಿಕೊಂಡಿದ್ದ.</p>
			<p>ಆ ಭಯಾನಕ ಸನ್ನಿವೇಶದಲ್ಲಿ ಹುಡುಗ ಚೆಂಗೀಸ್ ಖಾನ್Àನನ್ನು ನೋಡಿದರೆ, ಮುಂದೊಮ್ಮೆ ಜೀವನದಲ್ಲಿ ದೊಡ್ಡ ಸಾಧನೆಗಳನ್ನು ಮಾಡುತ್ತಾನೆಂದು ಯಾರಿಗೂ ಅನಿಸುತ್ತಿರಲಿಲ್ಲ. ಹುಡುಗನಾಗಿದ್ದಾಗ ನಾಯಿಗಳನ್ನು ನೋಡಿದರೆ ಹೆದರಿ ಅಳುತ್ತಿದ್ದ. ಅವನ ತಮ್ಮ ಚೆಂಗೀಸ್‍ಖಾನ್‍ಗಿಂತ ಬಲಶಾಲಿಯಾಗಿದ್ದ ಮತ್ತು ಒಳ್ಳೆಯ ಬಿಲ್ಲುಗಾರ ಹಾಗೂ ಕುಸ್ತಿ ಪಟುವಾಗಿದ್ದ. ಅವನ ಮಲತಮ್ಮ ಇವನ ಮೇಲೆ ಸವಾರಿ ಮಾಡುತ್ತ ಗೋಳು ಹೊಯ್ದುಕೊಳ್ಳುತ್ತಿದ್ದ. ಬಹುಶಃ ಅಂಥ ಒಳಬೇಗುದಿಯಲ್ಲೇ, ಅವನು ತನ್ನ ಅಸ್ತಿತ್ವವನ್ನು ಸಂರಕ್ಷಿಸಿಕೊಳ್ಳುವ ಸಹಜ ಗುಣವನ್ನು ಮೈಗೂಡಿಸಿಕೊಂಡಿದ್ದಿರಬೇಕು.</p>
			<p>ಅವಮಾನ, ಹಸಿವು, ಅಪಹರಣ, ಸೋಲುಗಳ ನಡುವೆ ಚೆಂಗೀಸ್ ಖಾನ್ ಅಧಿಕಾರದ ಮೆಟ್ಟಿಲುಗಳನ್ನು ಏರುತ್ತಲೇ ಹೋದ. ವಯಸ್ಸಿಗೆ ಬರುವ ಹೊತ್ತಿಗೆ ತನ್ನ ಜೀವನದ ಎರಡು ಮುಖ್ಯ ಸಂಬಂಧಗಳನ್ನು ರೂಪಿಸಿಕೊಂಡಿದ್ದ. ತನಗಿಂತ ದೊಡ್ಡವನಾದ ಹುಡುಗನೊಂದಿಗೆ ಶಾಶ್ವತವಾದ ಗೆಳೆತನ ಮತ್ತು ನಿಷ್ಠೆ ಎರಡನ್ನೂ ಬೆಳೆಸಿಕೊಂಡ. ಆದರೆ ಅವನು ಮುಂದೊಂದು ದಿನ ಖಾನ್‍ನ ಭಯಾನಕ ಶತ್ರುವಾದದ್ದು ಬೇರೆಯದೇ ಸಂಗತಿ. ಅಷ್ಟೇ ಅಲ್ಲದೆ ಜೀವಮಾನ ಪರ್ಯಂತ ಪ್ರೀತಿಸಿದ ಮತ್ತು ಮುಂದೆ ಚಕ್ರವರ್ತಿಗಳ ಜನ್ಮಕ್ಕೆ ಕಾರಣವಾದ ಹುಡುಗಿಯೊಬ್ಬಳನ್ನು ಈ ವೇಳೆಗಾಗಲೆ ಕಂಡುಕೊಂಡಿದ್ದ. ಜೀವನದುದ್ದಕ್ಕೂ ಸ್ನೇಹ ಹಾಗೂ ಶತ್ರುತ್ವದ ಗುಣಗಳನ್ನು ರೂಢಿಸಿಕೊಂಡಿದ್ದರಿಂದ ಅವು ಅವನ ವ್ಯಕ್ತಿತ್ವದ ನಿರ್ಣಾಯಕ ಅಂಶಗಳಾಗಿಬಿಟ್ಟವು. ತನ್ನ ಕುಟುಂಬದ ಚೌಕಟ್ಟಿನಲ್ಲಿ ಅವನು ಅನುಭವಿಸಿದ ಪ್ರೀತಿ, ಲಾಲನೆ&#x2014;ಪಾಲನೆಯ ಪೋಷಕ ಗುಣಗಳು ಮುಂದೆ ಪ್ರಪಂಚದ ಇತಿಹಾಸವನ್ನು ನಿರ್ಣಾಯಕವಾಗಿ ಬದಲಾಯಿಸಬಲ್ಲ ಸಂಗತಿಗಳಾಗಿ ಪರಿಣಮಿಸಿದವು. ಚೆಂಗೀಸ್ ಖಾನನ ವೈಯುಕ್ತಿಕ ಆಸೆ&#x2014;ಕನಸುಗಳು, ಭಯ ಭೀತಿ ಹಂಬಲಗಳು ಪ್ರಪಂಚವನ್ನು ಆಹುತಿ ತೆಗೆದುಕೊಳ್ಳುವ ಮಟ್ಟಿಗೆ ಬೆಳೆದವು.</p>
			<p>ಹೌದು. ಚೆಂಗೀಸ್ ಖಾನ್ ತನ್ನ ಹಣೇಬರಹವನ್ನು ತಾನೇ ಬರೆದುಕೊಂಡಿದ್ದ. ವಿಧಿಗೆ ಏನನ್ನೂ ಬರೆಯುವ ಅವಕಾಶವನ್ನು ನೀಡಲಿಲ್ಲ!</p>
			<p>ಅವನು ಪ್ರತಿವರ್ಷ ತನಗಿಂತ ಬಲಶಾಲಿಯಾದವರನ್ನು ಸೋಲಿಸುತ್ತಲೇ ಹೋದ. ಎಲ್ಲಿಯವರೆಗೆ ಎಂದರೆ ಒಂದು ದಿನ ಮಂಗೋಲಿಯಾದ ಬೆಂಗಾಡು ಮೈದಾನಗಳಲ್ಲಿರುವ ಬುಡಕಟ್ಟುಗಳನ್ನೆಲ್ಲ ತನ್ನ ವಶಕ್ಕೆ ತೆಗೆದುಕೊಂಡಿದ್ದ. ಐವತ್ತನೇ ವರ್ಷದ ಹೊತ್ತಿಗೆ ಬೇರೆಲ್ಲ ಆಕ್ರಮಣಕೋರರು ತಮ್ಮ ಕಾದಾಟವನ್ನು ನಿಲ್ಲಿಸಿಬಿಟ್ಟಿದ್ದರು. ಆದರೆ ಚೆಂಗೀಸ್ ಖಾನನ ಕುದುರೆಗಳ ಕೂದಲಿನ ಗೊಂಚಲಿನಿಂದ ಮಾಡಿದ ಬಾವುಟ ಹುಟ್ಟಿಬೆಳೆದ ನಾಡಿನಿಂದ ಆಚೆ ಬಹುದೂರ ಹಾರಾಡುತ್ತಿತ್ತು. ಶತಮಾನಗಳವರೆಗೆ ಅಲೆಮಾರಿ ಬುಡಕಟ್ಟುಗಳನ್ನು ಹಿಂಸಿಸಿ ಶೋಷಿಸಿ ಕೊಬ್ಬಿದ್ದ ಸುಸಂಸ್ಕೃತ ಜನರನ್ನು ಹಿಮ್ಮೆಟ್ಟಿಸಿ ಮುನ್ನುಗ್ಗುತ್ತಿತ್ತು. ಮುಂದೆ ಅವನು ಆ ಬಾವುಟವನ್ನು ಹಿಡಿದು ಗೋಬಿ ಪ್ರದೇಶವನ್ನು ವಶಪಡಿಸಿಕೊಂಡ. ನಂತರ ಹಳದಿ ನದಿ (ಙeಟಟoತಿ ಖiveಡಿ)ಯನ್ನು ದಾಟಿ ಚೀನಾ ಸಾಮ್ರಾಜ್ಯವನ್ನು, ಮಧ್ಯ ಏಷ್ಯಾದ ಟರ್ಕರು ಹಾಗೂ ಪರ್ಶಿಯನ್ನರನ್ನು ವಶಪಡಿಸಿಕೊಂಡು, ಆಫ್ಘಾನಿಸ್ತಾನದ ಪರ್ವತಗಳನ್ನು ಹಾದು ಇಂಡಸ್ ನದಿಯವರೆಗೆ ತನ್ನ ಆಧಿಪತ್ಯವನ್ನು ವಿಸ್ತರಿಸಿಕೊಂಡ.</p>
			<p>ಮಂಗೋಲರ ಸೈನ್ಯವು ತನ್ನ ಕಾದಾಟವನ್ನು ಹಲವು ಖಂಡಗಳ ನಡುವೆ ಬೇರೆಬೇರೆ ರೂಪಗಳಲ್ಲಿ ನಡೆಯುವ ಸಂಗ್ರಾಮವನ್ನಾಗಿಸಿ ತನ್ನ ಸಾಮ್ರಾಜ್ಯವನ್ನು ಸಾವಿರಾರು ಮೈಲುಗಳವರೆಗೆ ವಿಸ್ತರಿಸಿತು. ಚೆಂಗೀಸ್ ಖಾನನ ಹೊಸ ಯುದ್ಧ ತಂತ್ರಗಳ ಎದುರು, ಕತ್ತಿ ಗುರಾಣಿಗಳನ್ನು ಝಳಪಿಸುತ್ತಿದ್ದ ಮಧ್ಯಕಾಲೀನ ಯೂರೋಪಿನ ವೀರಾಧಿವೀರರು ಓಬೀರಾಯನ ಕಾಲಕ್ಕೆ ಸೇರಿದವರಂತೆ ಕಾಣುತ್ತಿದ್ದರು. ಇಂಥವರ ಬದಲಿಗೆ ಬಹಳ ಶಿಸ್ತಿನಿಂದ ಕಾರ್ಯಾಚರಣೆ ನಡೆಸುವ ಅಶ್ವದಳಗಳು ಕದನಕ್ಕೆ ಇಳಿದವು. ಚೆಂಗೀಸ್ ಖಾನ್ ದಕ್ಷ ಹಾಗೂ ಚಾಣಾಕ್ಷ ರಕ್ಷಣಾತ್ಮಕ ತಂತ್ರಗಳಿಗಿಂತ, ವೇಗವಾಗಿ ಹಾಗೂ ಅನಿರೀಕ್ಷಿತವಾಗಿ ಕಾದಾಟಕ್ಕೆ ಇಳಿಯುವುದನ್ನು ರೂಢಿಸಿಕೊಂಡಿದ್ದ. ದೊಡ್ಡದೊಡ್ಡ ಬಾಗಿಲುಗಳು ಗೋಡೆಗಳಿಂದ ರಕ್ಷಿಸಲ್ಪಟ್ಟ ನಗರಗಳನ್ನು ಏಕಾಏಕಿ ಮುತ್ತಿಗೆ ಹಾಕಿ ವಶಪಡಿಸಿಕೊಳ್ಳುವುದನ್ನು ಕರಗತಮಾಡಿಕೊಂಡಿದ್ದ. ಅವನು ತನ್ನ ಜನರಿಗೆ ನೂರಾರು ಮೈಲಿಗಳವರೆಗೆ ಕಾದಾಡುವುನ್ನು ಕಲಿಸಿದ್ದ. ಅವನು ಕದನಕ್ರೌರ್ಯವನ್ನು ವರ್ಷಗಳು, ದಶಕಗಳು ಅಷ್ಟೇ ಅಲ್ಲ ಮೂರು ತಲೆಮಾರುಗಳವರೆಗೆ ಆರದಂತೆ ಕುದಿಬಿಂದುವಿನಲ್ಲೇ ಉಳಿಸಿಕೊಳ್ಳುವ ಸಿದ್ಧಿ ಪಡೆದಿದ್ದ.</p>
			<p>ಇಪ್ಪತ್ತು ವರ್ಷಗಳ ಅವಧಿಯಲ್ಲಿ ಮಂಗೋಲರ ಸೈನ್ಯ, ರೋಮನ್ನರು ನಾಲ್ಕುನೂರು ವರ್ಷಗಳ ಅವಧಿಯಲ್ಲಿ ವಶಪಡಿಸಿಕೊಂಡಿದ್ದಕ್ಕಿಂತ ಹೆಚ್ಚಿನ ಭೂಮಿ ಹಾಗೂ ಜನರನ್ನು ತನ್ನ ಅಧೀನಕ್ಕೆ ತೆಗೆದುಕೊಂಡಿತು. ಚೆಂಗೀಸ್ ಖಾನನು ತನ್ನ ಮಕ್ಕಳು ಮೊಮ್ಮಕ್ಕಳ ಸಹಾಯದಿಂದ ಹದಿಮೂರನೇ ಶತಮಾನದ ಬಹುಸಂಖ್ಯಾತ ನಾಗರಿಕತೆಗಳನ್ನು ತನ್ನ ಕೈವಶದಲ್ಲಿ ಇರಿಸಿಕೊಂಡ. ಸೆರೆಹಿಡಿದವರ ಸಂಖ್ಯೆ, ಆಕ್ರಮಿಸಿಕೊಂಡ ದೇಶಗಳು, ಅಥವಾ ಅವನ ಆಳ್ವಿಕೆಗೆ ಒಳಪಟ್ಟ ಒಟ್ಟು ಭೂಭಾಗದ ಪ್ರಮಾಣವನ್ನು ಗಣನೆಗೆ ತೆಗೆದುಕೊಂಡರೆ, ಇತಿಹಾಸದ ಯಾವ ರಾಜನೇ ಆಗಿರಲಿ ಅವನು ಒಟ್ಟಾಗಿ ಆಕ್ರಮಿಸಿದ ಎರಡು ಪಟ್ಟು ಭೂಭಾಗವನ್ನು ಚೆಂಗೀಸ್ ಖಾನನೊಬ್ಬನೇ ತನ್ನ ಕಪಿಮುಷ್ಟಿಯಲ್ಲಿ ಇರಿಸಿಕೊಂಡಿದ್ದ.</p>
			<p>ಪೆಸಿಫಿಕ್ ಮಹಾಸಾಗರದಿಂದ ಹಿಡಿದು ಮೆಡಿಟರೇನಿಯನ್ ಸಮುದ್ರದವರೆಗೆ ಮಂಗೋಲ ಸೈನಿಕರ ಕುದುರೆಗಳ ಗೊರಸುಗಳು ಕದಡದ ನದಿ&#x2014;ಸರೋವರಗಳೇ ಇರಲಿಲ್ಲ. ಸಾಮ್ರಾಜ್ಯ ವಿಸ್ತರಣೆಯ ಏರುಗಾಲದಲ್ಲಿ ಮಂಗೋಲರ ಆಳ್ವಿಕೆ 11&#x2014;12 ಮಿಲಿಯನ್ ಚದರ ಮೈಲಿಗಳವರೆಗೆ ಅಂದರೆ ಸುಮಾರು ಆಫ್ರಿಕಾ ಖಂಡದ ಒಟ್ಟು ವಿಸ್ತೀರ್ಣಕ್ಕೆ ಸಮವಾಗಿರುವಂತೆ ಮತ್ತು ಕೆನಡಾ, ಮೆಕ್ಸಿಕೋ, ಮಧ್ಯ ಅಮೆರಿಕಾ, ಕೆರಿಬಿಯನ್ ದ್ವೀಪಗಳನ್ನು ಒಳಗೊಂಡಂತೆ ಉತ್ತರ ಅಮೇರಿಕಾದ ವಿಸ್ತೀರ್ಣಕ್ಕಿಂತ ದೊಡ್ಡ ವ್ಯಾಪ್ತಿಯಲ್ಲಿ ಹರಡಿಕೊಂಡಿತ್ತು.</p>
			<p>ಅದು ಮಂಜಿನ ಶಿಖರಗಳ ಸೈಬೀರಿಯಾದಿಂದ ಹಿಡಿದು ಭಾರತದಂಥ ಬಿಸಿಲುನಾಡಿಗೆ; ವಿಯೆಟ್ನಾಮಿನ ಭತ್ತದ ಗದ್ದೆಗಳಿಂದ ಹಂಗೆರಿ, ಕೊರಿಯಾ, ಬಾಲ್ಕನ್ ಪ್ರದೇಶಗಳ ಗೋಧಿ ಹೊಲಗಳವರೆಗೆ ವ್ಯಾಪಿಸಿತ್ತು. ಇಂದು ಪ್ರಪಂಚದ ಹಲವು ಜನಗಳು ಮಂಗೋಲರು ಆಕ್ರಮಿಸಿದ ಭೂಭಾಗದಲ್ಲಿ ವಾಸಿಸುತ್ತಿದ್ದಾರೆ. ಪ್ರಪಂಚದ ಆಧುನಿಕ ಭೂಪಟದ ಲೆಕ್ಕದಲ್ಲಿ ಚೆಂಗೀಸ್‍ಖಾನನ ಸಾಮ್ರಾಜ್ಯ 3ಮಿಲಿಯನ್‍ಗಿಂತ ಹೆಚ್ಚು ಜನ ವಾಸಿಸುವ 30 ವಿಭಿನ್ನ ದೇಶಗಳಲ್ಲಿ ವ್ಯಾಪಿಸಿದೆ. ಆಶ್ಚರ್ಯದ ಸಂಗತಿ ಏನೆಂದರೆ, ಅವನ ಹಿಡಿತದಲ್ಲಿದ್ದ ಇಡೀ ಮಂಗೋಲ್ ಬುಡಕಟ್ಟಿನ ಒಟ್ಟು ಸಂಖ್ಯೆ ಒಂದು ಮಿಲಿಯನ್ ದಾಟಿರಲಿಲ್ಲ. ಇಷ್ಟು ಪ್ರಮಾಣದ ಜನಸಂಖ್ಯೆ ಇರುವ ಬುಡಕಟ್ಟಿನಿಂದ ಅವನು ತನ್ನ ಸೈನ್ಯಕ್ಕೆ ಕಾದಾಳುಗಳನ್ನು ಆರಿಸಿಕೊಂಡ. ಈ ಸೈನ್ಯ ಇಂದಿನ ಯಾವುದಾದರೂ ದೊಡ್ಡ ಕ್ರೀಡಾಂಗಣವನ್ನು ತುಂಬುವಷ್ಟು ಸಂಖ್ಯೆಯ ಸೈನಿಕರನ್ನು ಮಾತ್ರ ಹೊಂದಿತ್ತು.</p>
			<figure class="float-md-right maxw-300"><img class="img-fluid" src="<?=PUBLIC_URL?>images/201712/0075a.jpg" /></figure>
			<p>ಯಾವ ರೀತಿಯಿಂದ ನೋಡಿದರೂ ಚೆಂಗೀಸ್ ಖಾನನ ಸಾಧನೆ ಎಲ್ಲ ಸಾಮಾನ್ಯ ಮನುಷ್ಯರ ಕಲ್ಪನೆ ಹಾಗೂ ವಿದ್ವಾಂಸರ ಲೆಕ್ಕಾಚಾರಗಳನ್ನು ಮೀರಿ ನಿಲ್ಲುವಂತೆ ಕಾಣುತ್ತದೆ. ಚೆಂಗೀಸ್ ಖಾನನ ಅಶ್ವದಳಗಳು ಹದಿಮೂರನೇ ಶತಮಾನದಲ್ಲಿ ಮುನ್ನುಗ್ಗಿ ದಾಳಿ ಮಾಡುತ್ತಿದ್ದಂತೆ ಅದರಿಂದ ಪ್ರಪಂಚದ ಗಡಿಗೆರೆಗಳು ಬದಲಾದವು. ಅವನ ಸಾಮ್ರಾಜ್ಯದ ವಾಸ್ತುಶಿಲ್ಪ ಕಲ್ಲು ಮಣ್ಣುಗಳಿಂದ ರೂಪಿತವಾಗದೆ ದೇಶ ವಿದೇಶಗಳ ಗಡಿಗಳಿಂದ ರೂಪಿಸಲ್ಪಟ್ಟಿತ್ತು. ಸಣ್ಣ ಸಣ್ಣ ರಾಜ್ಯಗಳಿಂದ ಸಂತುಷ್ಟನಾಗದ ಅವನು ಎಲ್ಲವನ್ನು ಕೂಡಿಸಿ ಮಹಾ ಸಾಮ್ರಾಜ್ಯವನ್ನು ಕಟ್ಟಿದ. ಉತ್ತರ ಯೂರೋಪಿನಲ್ಲಿ ಮಂಗೋಲರು ಒಂದು ಡಜನ್ ಸ್ಲಾವಿಕ್ ಪಾಳೆಯಪಟ್ಟುಗಳನ್ನು ಒಗ್ಗೂಡಿಸಿ ದೊಡ್ಡ ರಶ್ಯನ್ ರಾಜ್ಯವನ್ನು ಕಟ್ಟಿದರು. ಉತ್ತರ ಏಷ್ಯಾದಲ್ಲಿ, ಮಂಚೂರಿಯಾದ ಸಂಗ ವಂಶ, ಟಿಬೆಟ್, ತಾನ್‍ಗಟ್ ಸಾಮ್ರಾಜ್ಯ ಮತ್ತು ತುರ್ಕಿಸ್ತಾನ್‍ಗಳನ್ನು ಒಗ್ಗೂಡಿಸಿ ಚೀನಾದೇಶವನ್ನು ಸ್ಥಾಪಿಸಿದರು. ಹಾಗೆಯೇ ಕೊರಿಯಾ ಮತ್ತು ಇಂಡಿಯಾಗಳತ್ತ ವ್ಯಾಪಿಸಿದರು.</p>
			<p>ಚೆಂಗೀಸ್ ಖಾನನ ಸಾಮ್ರಾಜ್ಯ ಹಲವು ನಾಗರಿಕತೆಗಳನ್ನು ಒಗ್ಗೂಡಿಸಿ ಹೊಸ ಪ್ರಪಂಚದ ನಕ್ಷೆಯನ್ನೇ ತಯಾರಿಸುವಂತೆ ಮಾಡಿತು. 1162ರಲ್ಲಿ ಅವನು ಹುಟ್ಟಿದಾಗ ಪ್ರಪಂಚವೆನ್ನುವ ಕಲ್ಪನೆ ಎಷ್ಟು ಹಳೆಯದಾಗಿತ್ತೆಂದರೆ ಆ ಹಳೆಯ ಪ್ರಪಂಚಕ್ಕೆ ಭೌಗೋಳಿಕವಾಗಿ ಹತ್ತಿರವಿರುವ ನೆರೆಯ ನಾಗರಿಕತೆಗಳು ಪರಿಚಿತವಾಗಿದ್ದವೇ ವಿನಾ ಅದರಾಚೆಗಿನ ನಾಗರಿಕತೆಗಳ ಸೋಂಕೂ ಇರಲಿಲ್ಲ. ಚೀನಾದಲ್ಲಿ ಯೂರೋಪಿನ ಬಗ್ಗೆ, ಯೂರೋಪಿನಲ್ಲಿ ಚೀನಾದ ಬಗ್ಗೆ ಯಾರಿಗೂ ಗೊತ್ತಿರಲಿಲ್ಲ. ಒಂದು ಖಂಡದಿಂದ ಇನ್ನೊಂದು ಖಂಡಕ್ಕೆ ಯಾರೂ ಪ್ರವಾಸ ಮಾಡಿರಲಿಲ್ಲ. 1227ರಲ್ಲಿ ಖಾನನ ಮರಣದ ಹೊತ್ತಿಗೆ ಅವೆರಡನ್ನೂ ರಾಜತಾಂತ್ರಿಕ ಹಾಗೂ ವ್ಯಾಪಾರ ಕ್ಷೇತ್ರಗಳಲ್ಲಿ ಬೆಸೆಯುವ ಸಂಬಂಧಗಳು ಸೃಷ್ಟಿಯಾಗಿದ್ದವು ಮತ್ತು ಅವು ಇಂದಿಗೂ ಉಳಿದಿವೆ.</p>
			<div class="inlay float-md-left maxw-600">
				<p>ಕ್ರೂರಿ ತೈಮೂರನೂ ಚೆಂಗೀಸ್ ಖಾನ್ ವಂಶದವನೇ?</p>
				<p>ಮಂಗೋಲರ ವಂಶಕ್ಕೆ ಸೇರಿದವನು ಎಂದು ಹೇಳಿಕೊಳ್ಳುವವರ ಪೈಕಿ ಮಧ್ಯ ಏಷ್ಯಾದ ಆಕ್ರಮಣಕಾರ ತೈಮೂರ್ ಲೇನ್ ಸಹ ಒಬ್ಬನು. ಭಾರತದ ಮೇಲೆ ಸಹ 1399ರಲ್ಲಿ ದಾಳಿ ಮಾಡಿ, ದೆಹಲಿಯನ್ನು ಲೂಟಿ ಮಾಡಿದ ತೈಮೂರನ ವಂಶಜರು ಮುಂದೆ ಭಾರತಕ್ಕೆ ವಾಪಸಾಗಿ ಮೊಗಲ್ ಸಾಮ್ರಾಜ್ಯವನ್ನು ಸ್ಥಾಪಿಸಿದರು. ತೈಮೂರನ ಹೇಳಿಕೆಗಳ ಸತ್ಯಾಸತ್ಯತೆ ಚರ್ಚಿಸುವ ಭಾಗ:</p>
				<p>ಮಧ್ಯ ಏಷ್ಯಾದ ಕೇಂದ್ರದಲ್ಲಿರುವ ಮಂಗೋಲಿಸ್ತಾನ್ ಎಂಬ (ಮಂಗೋಲರ ಪ್ರದೇಶಕ್ಕೆ ಬಳಸುವ ಪರ್ಶಿಯನ್ ಪದ) ಪ್ರದೇಶದಲ್ಲಿ ಚೆಂಗೀಸ್ ಖಾನನ ವಂಶಜರು ಅಧಿಕಾರದಲ್ಲಿ ಮುಂದುವರಿದರು. ಹದಿನಾಲ್ಕನೇ ಶತಮಾನದ ಕೊನೆಗೆ, ಮಂಗೋಲರ ಅಧೀನದಲ್ಲಿರುವ ಪ್ರದೇಶಗಳು ತೈಮೂರ್ (ಕುಂಟ ತೈಮೂರ್, ತಾಮರ್‍ಲೇನ್ ಎಂಬ ಹೆಸರುಗಳಿಂದಲೂ ಕರೆಯಲ್ಪಡುವ) ಎಂಬ ಟರ್ಕಿ ಮೂಲದ ಯೋಧನ ವಶಕ್ಕೆ ಒಳಪಟ್ಟವು. ಗಟ್ಟಿಯಾದ ಆಧಾರಗಳು ಇಲ್ಲದಿದ್ದರೂ ತೈಮೂರ್ ತಾನು ಚೆಂಗೀಸ್ ಖಾನನ ವಂಶಜ ಎಂದು ಹೇಳುತ್ತಿದ್ದ. ಅವನು ಮಂಗೋಲ್ ಸಾಮ್ರಾಜ್ಯವನ್ನು ಪುನರ್‍ಸ್ಥಾಪಿಸಲು ಯತ್ನಿಸಿ ಇಂಡಿಯಾದಿಂದ ಮೆಡಿಟರೇನಿಯನ್ ಪ್ರದೇಶದವರೆಗಿನ ಭೂಭಾಗವನ್ನು ಆಕ್ರಮಿಸಿದ. ತನಗೂ ಚೆಂಗೀಸ್ ಖಾನನಿಗೂ ಇರುವ ಸಂಬಂಧವನ್ನು ಸಾಬೀತುಪಡಿಸಲು ತೈಮೂರ್ ಹಲವು ಪುಸ್ತಕಗಳನ್ನು ಬರೆಸಿದ. ತನ್ನ ವಂಶಕ್ಕೆ ಮಂಗೋಲರ ಜೊತೆಗಿನ ಸಂಬಂಧವನ್ನು ಗಟ್ಟಿಗೊಳಿಸಲು ತನ್ನ ಕುಟುಂಬದವರು ಚೆಂಗೀಸ್ ಖಾನನ ವಂಶದ ಜೊತೆ ಮದುವೆಯಾಗುವಂತೆ ಮಾಡಿದ. ಇಷ್ಟೇಲ್ಲ ಮಾಡಿದರೂ ತೈಮೂರ್ ಚೆಂಗೀಸ್ ಖಾನನ ಪಥವನ್ನು ಅನುಸರಿಸಲಿಲ್ಲ. ಅವನು ವಿನಾಕಾರಣ ಜನರನ್ನು ಕತ್ತರಿಸಿ ಹಾಕುತ್ತಿದ್ದ. ಖೈದಿಗಳಿಗೆ ನೀಡಲಾಗುವ ಶಿಕ್ಷೆ&#x2014;ಅವಮಾನವನ್ನು ನೋಡಿ ಆನಂದಿಸುತ್ತಿದ್ದ. ಟರ್ಕಿಯ ಒಟ್ಟೊಮನ್ ಸಾಮ್ರಾಜ್ಯದ ಸುಲ್ತಾನನನ್ನು ಬಂಧಿಸಿದಾಗ ಅವನ ಹೆಂಡತಿ&#x2014;ಮಕ್ಕಳು ನಗ್ನವಾಗಿ ತೈಮೂರನಿಗೆ ರಾತ್ರಿಯ ಊಟ ಬಡಿಸುವುದನ್ನು ಹಾಗೂ ಇನ್ನೂ ಕೆಲವು ಮೂಲಗಳ ಪ್ರಕಾರ ತೈಮೂರನೊಂದಿಗೆ ಲೈಂಗಿಕ ಕ್ರಿಯೆಯಲ್ಲಿ ತೊಡಗಿರುವುದನ್ನು ನೋಡುವಂತೆ ಒತ್ತಾಯಿಸುತ್ತಿದ್ದ. ಸುಲ್ತಾನನನ್ನು ಪ್ರಾಣಿಯಂತೆ ತನ್ನ ರಥಕ್ಕೆ ಕಟ್ಟಿ ಎಳೆಸುತ್ತಿದ್ದ ಹಾಗೂ ಅವನನ್ನು ಪಂಜರದಲ್ಲಿ ಸಾರ್ವಜನಿಕ ಪ್ರದರ್ಶನಕ್ಕಿಟ್ಟಿದ್ದ.</p>
				<figure class="float-md-left maxw-300"><img class="img-fluid" src="<?=PUBLIC_URL?>images/201712/0074a.jpg" /></figure>
				<p>ತೈಮೂರ್ ತಾನು ಮಂಗೋಲ ವಂಶಜ ಎಂದು ಹೇಳಿಕೊಳ್ಳುತ್ತಿದ್ದ ಕಾರಣದಿಂದ ಹಾಗೂ ಅವನು ಚೆಂಗೀಸ್ ಖಾನನ ವಂಶಕ್ಕೆ ಸೇರಿದ ಅಳಿಯನಾಗಿದ್ದರಿಂದ, ಜನ ಸುಲಭವಾಗಿ ಅವನಿಗೂ ಮಂಗೋಲರು ಮಾಡಿದ ಕೃತ್ಯಗಳಿಗೂ ಹೋಲಿಕೆ ಮಾಡಿ ನೋಡತೊಡಗಿದರು. ಒಬ್ಬ ಮಂಗೋಲನನ್ನು ಮತ್ತೊಬ್ಬನಿಂದ ಬೇರ್ಪಡಿಸಿ ನೋಡುವುದು ಅವರಿಗೆ ಆಗಲಿಲ್ಲ. ಯಾರಿಗಾದರೂ ಸಾರ್ವನಿಕವಾಗಿ ಶಿಕ್ಷೆ ನೀಡುವುದನ್ನು ನೋಡಿ ತೈಮೂರ್ ಆನಂದಿಸುವಾಗ ಅಥವಾ ಆಕ್ರಮಣ ಮಾಡಿದ ನಗರಗಳ ಹೊರಭಾಗದಲ್ಲಿ ವೈರಿಗಳ ರುಂಡಗಳಿಂದ ಪೇರಿಸಿದ ರಾಶಿಯನ್ನು ನೋಡಿದಾಗ ಜನ ಅವನು ಮಂಗೋಲರ ಪರಂಪರೆಯನ್ನು ಮುಂದುವರಿಸುತ್ತಿದ್ದಾನೆ ಎಂದು ಭಾವಿಸುತ್ತಿದ್ದರು. ತೈಮೂರನ ನಡೆನುಡಿಗಳನ್ನು ಕಾಲದೇಶಗಳ ಪರಿವೆಯಿಲ್ಲದೆ ಜನ ಚೆಂಗೀಸ್ ಖಾನನ ನಡವಳಿಕೆಗಳ ಕಥನಗಳಿಗೆ ಸೇರಿಸಿಬಿಟ್ಟರು.</p>
				<p>ತೈಮೂರನ ವಂಶಜರು ಭಾರತದಲ್ಲಿ ಮೊಗಲರು ಎಂದು ಗುರುತಿಸ್ಪಟ್ಟರು. 1519ರಲ್ಲಿ ಹೊಸದೊಂದು ವಂಶವನ್ನು ಹುಟ್ಟು ಹಾಕಿದ ಬಾಬರ್, ಚೆಂಗೀಸ್ ಖಾನನ ಎರಡನೇ ಮಗ ಛಗ್‍ತಾಯಿಗೆ ಸೇರಿದ ಹದಿಮೂರನೇ ಪೀಳಿಗೆಗೆ ಸೇರಿದವನಾಗಿದ್ದ. ಮೊಗಲ್ ಸಾಮ್ರಾಜ್ಯ ಬಾಬರ್‍ನ ಮೊಮ್ಮಗ ಅಕ್ಬರ್ ಆಳಿದ 1556 ರಿಂದ 1608ರ ಅವಧಿಯಲ್ಲಿ ಮೊಗಲ್ ಸಾಮ್ರಾಜ್ಯ ಉಚ್ಛ್ರಾಯ ಸ್ಥಿತಿಗೇರಿತು. ಅಕ್ಬರನು ಆಡಳಿತದ ವಿಚಾರಗಳಲ್ಲಿ ಚೆಂಗೀಸ್ ಖಾನನ ಪ್ರತಿಭೆಯನ್ನು ಹೊಂದಿದ್ದ. ಅಲ್ಲದೆ ಖಾನನಂತೆ ವ್ಯಾಪಾರ ವಹಿವಾಟುಗಳ ಪ್ರಾಮುಖ್ಯವನ್ನೂ ಅರಿತವನಾಗಿದ್ದ. ಹಾಗಾಗಿ ಅವನು ಮುಸ್ಲಿಮೇತರರು ಪಾವತಿಸಬೇಕಾಗಿದ್ದ ಮತ್ತು ಎಲ್ಲರ ಅಸಹನೆಗೆ ಕಾರಣವಾಗಿದ್ದ ಜೆಝಿಯಾ ಪದ್ಧತಿಯನ್ನು ಕೊನೆಗಾಣಿಸಿದ. ಅಕ್ಬರ್ ತನ್ನ ಅಶ್ವದಳವನ್ನು ಮಂಗೋಲರ ಮಾದರಿಯಲ್ಲಿ ವಿಂಗಡಿಸಿದ. ಮಂಗೋಲರಂತೆಯೇ ನಾಗರಿಕ ಸೇವೆಗೆ ಅರ್ಹತೆಯ ಆಧಾರದಲ್ಲಿ ನೇಮಕಾತಿ ಮಾಡಿದ. ಮಂಗೋಲರು ಚೈನಾವನ್ನು ಉತ್ಪಾದನೆ ಮತ್ತು ವ್ಯಾಪಾರ ಕ್ಷೇತ್ರದಲ್ಲಿ ಹೇಗೆ ಮುಂಚೂಣಿಗೆ ತಂದರೋ ಅದೇ ರೀತಿಯಲ್ಲಿ ಮೊಗಲರು ಭಾರತವನ್ನು ಪ್ರಪಂಚದ ಬಹುಮುಖ್ಯ ಉತ್ಪಾದನೆ ಹಾಗೂ ವ್ಯಾಪಾರದ ಕೇಂದ್ರವನ್ನಾಗಿ ರೂಪಿಸಿದರು. ಅಷ್ಟೇ ಅಲ್ಲದೆ ಹಿಂದೂ&#x2014;ಮುಸ್ಲಿಮ್ ಸಂಪ್ರದಾಯಗಳಿಗೆ ವ್ಯತಿರಿಕ್ತವಾಗಿ ಹೆಣ್ಣಿನ ಸ್ಥಾನಮಾನವನ್ನು ಉನ್ನತ ಮಟ್ಟಕ್ಕೆ ಏರಿಸಿದರು. ಧಾರ್ಮಿಕ ವಿಷಯಗಳಲ್ಲಿ ಅಕ್ಬರ್ ವಿಶ್ವಭ್ರಾತೃತ್ವವಾದಿಯಾಗಿದ್ದ. ಅವನು ಎಲ್ಲ ಧರ್ಮಗಳ ಸಾರವನ್ನು ಒಗ್ಗೂಡಿಸಿ ದೀನ್&#x2014;ಎ&#x2014;ಇಲಾಹ್ ಎಂಬ ದೈವಿಕ ಧರ್ಮದ ಮೂಲಕ, ಸ್ವರ್ಗದಲ್ಲಿ ಒಬ್ಬ ದೇವರು ಹಾಗೂ ಭೂಮಿಯ ಮೇಲೆ ಒಬ್ಬ ಚಕ್ರವರ್ತಿಯನ್ನು ಸ್ಥಾಪಿಸಲು ಪ್ರಯತ್ನ ಮಾಡಿದ.</p>
			</div>
			<p>ಚೆಂಗೀಸ್ ಖಾನ್ ಜಮೀನುದಾರ ಶ್ರೀಮಂತವರ್ಗದಲ್ಲಿ ಹುಟ್ಟಿನ ಕಾರಣದಿಂದ ಬರುವ ಅಧಿಕಾರ ಮನ್ನಣೆಗಳನ್ನು ತಿರಸ್ಕರಿಸಿ, ವ್ಯಕ್ತಿಯ ಪ್ರತಿಭೆ, ನಿಷ್ಠೆ ಹಾಗೂ ಸಾಧನೆಗಳನ್ನು ಆಧಾರವಾಗಿಟ್ಟುಕೊಂಡು ಹೊಸ ವ್ಯವಸ್ಥೆಯನ್ನು ರೂಪಿಸಲು ಪ್ರಯತ್ನಿಸಿದ. ಪ್ರಸಿದ್ಧವಾದ ಸಿಲ್ಕ್ ರೂಟ್‍ನ ಸುತ್ತಮುತ್ತ ಚದುರಿದ ಸೋಮಾರಿತನದಿಂದ ತುಂಬಿದ ಪಟ್ಟಣಗಳನ್ನು ಒಂದುಗೂಡಿಸಿ ಬಹಳ ವಿಶಾಲವಾದ ಒಂದು ಐತಿಹಾಸಿಕ ಮುಕ್ತ ಮಾರುಕಟ್ಟೆಯ ವಲಯವನ್ನು ಸೃಷ್ಟಿಸಿದ. ಎಲ್ಲರಿಗೂ ತೆರಿಗೆಗಳನ್ನು ಕಡಿಮೆ ಮಾಡಿ, ವೈದ್ಯರು, ಶಿಕ್ಷಕರು, ಪುರೋಹಿತರು ಮತ್ತು ಶೈಕ್ಷಣಿಕ ಸಂಸ್ಥೆಗಳಿಗೆ ಸಂಪೂರ್ಣ ವಿನಾಯಿತಿ ನೀಡಿದ. ಕಾಲಕಾಲಕ್ಕೆ ಜನಗಣತಿ ಮಾಡಿಸಿ ಮೊದಲ ಅಂತರರಾಷ್ಟ್ರೀಯ ಅಂಚೆ ವ್ಯವಸ್ಥೆಯನ್ನು ಜಾರಿಗೆ ತಂದ. ಅವನ ಸಾಮ್ರಾಜ್ಯ ಸಂಪತ್ತು ಮತ್ತು ಖಜಾನೆಯ ಹಣವನ್ನು ಅಡಗಿಸಿಡುವ ಮಾದರಿಯದಾಗಿರಲಿಲ್ಲ. ಬದಲಾಗಿ ಅವನು ಯುದ್ಧಗಳಲ್ಲಿ ಸಿಕ್ಕ ಸಂಪತ್ತನ್ನು ಎಲ್ಲರಿಗೂ ಹಂಚಿ, ಹಣ ಬಂಗಾರ ಮೊದಲಾದವನ್ನು ಮತ್ತೆ ಚಲಾವಣೆಗೆ ತರುತ್ತಿದ್ದ.</p>
			<p>ಅಂತರರಾಷ್ಟ್ರೀಯ ಮಟ್ಟದ ಕಾನೂನನ್ನು ಸ್ಥಾಪಿಸಿದ.ಸಾಮಾನ್ಯವಾಗಿ ಎಲ್ಲ ರಾಜರು ತಾವು ಕಾನೂನಿಗೆ ಅತೀತ ಎಂದು ಭಾವಿಸಿರುವಾಗ ಚೆಂಗೀಸ್ ಖಾನ್, ಕಾನೂನು ಸಾಮಾನ್ಯರಿಗೆ ಹಾಗೂ ರಾಜರಿಗೆ ಸಮಾನವಾಗಿ ಅನ್ವಯವಾಗಬೇಕು ಎಂದು ಪ್ರತಿಪಾದಿಸಿದ. ತನ್ನ ಅಧೀನದಲ್ಲಿರುವ ಎಲ್ಲ ಧಾರ್ಮಿಕ ಹಿನ್ನೆಲೆಯ ಪ್ರಜೆಗಳೂ ತನಗೆ ನಿಷ್ಠರಾಗಿರಬೇಕೆಂಬ ಅಪ್ಪಣೆ ಮಾಡಿದ್ದರೂ ಸಹ ಅವರಿಗೆ ಮುಕ್ತ ಧಾರ್ಮಿಕ ಸ್ವಾತಂತ್ರ್ಯವನ್ನು ನೀಡಿದ. ಪ್ರಜೆಗಳ ಹಿತಕ್ಕಾಗಿ ಕಾನೂನನ್ನು ಪ್ರತಿಷ್ಠಾಪಿಸಿ, ಅನಗತ್ಯ ಹಿಂಸೆಗೆ ಕೊನೆ ಹಾಡಿದ. ಕಳ್ಳರು ದರೋಡೆಕೋರು ಹಾಗೂ ಕೊಲೆಗಡುಕರನ್ನು ಹಿಡಿಯಲು ಪ್ರಯತ್ನ ಮಾಡಿದ. ರಾಜಕೀಯವಾಗಿ ಯಾರನ್ನೂ ಒತ್ತೆಯಾಳಾಗಿ ಮಾಡಿಕೊಳ್ಳದೆ, ಶತ್ರು ರಾಷ್ಟ್ರಗಳ ವಿರುದ್ಧ ಯುದ್ಧ ಮಾಡುತ್ತಿರುವಾಗಲೂ ಸಹ ಆ ದೇಶದ ರಾಯಭಾರಿಗಳು ಹಾಗೂ ಪ್ರತಿನಿಧಿಗಳಿಗೆ ಹಿಂಸೆ&#x2014;ಕಿರುಕುಳ ನೀಡದೆ ರಾಜತಾಂತ್ರಿಕ ವಿನಾಯಿತಿ ನೀಡಿದ.</p>
			<p>ಚೆಂಗೀಸ್ ಖಾನ್ ಎಂಥ ಸದೃಢವಾದ ಸಾಮ್ರಾಜ್ಯವನ್ನು ನಿರ್ಮಿಸಿದ್ದ ಎಂದರೆ ಅದು ಅವನ ನಂತರ 150 ವರ್ಷಗಳವರೆಗೆ ಗಟ್ಟಿಯಾಗಿ ನೆಲೆನಿಂತಿತ್ತು. ಅದರ ಪತನದ ನಂತರ ಅವನ ವಂಶಜರು ರಷ್ಯಾದಿಂದ ಆರಂಭವಾಗಿ ಟರ್ಕಿ, ಇಂಡಿಯಾ, ಚೀನಾ ಮತ್ತು ಪರ್ಶಿಯಾದವರೆಗೆ ಸಣ್ಣಪುಟ್ಟ ಸಾಮ್ರಾಜ್ಯಗಳನ್ನು ಆಳಿದರು. ಅವರಿಗೆ ಖಾನ್, ಜಹಂಪನಾ, ಸುಲ್ತಾನ್, ಶಾ, ಅಮೀರ್ ಮತ್ತು ದಲೈಲಾಮಾ ಎಂಬ ಬಿರುದುಗಳಿದ್ದವು. ಅವನ ಸಾಮ್ರಾಜ್ಯದ ಕುರುಹುಗಳು ಸುಮಾರು ಏಳು ಶತಮಾನಗಳವರೆಗೆ ಉಳಿದಿದ್ದವು. ಅವನ ಸಂತತಿ ಭಾರತವನ್ನು 1857ರವರೆಗೆ ಆಳಿದ ಮೊಗಲ್ ಆಳ್ವಿಕೆಯವರೆಗೆ, ಬ್ರಿಟಿಶರು ಎರಡನೇ ಬಹಾದುರ್ ಶಾನ ಇಬ್ಬರು ಮಕ್ಕಳು ಹಾಗೂ ಮೊಮ್ಮಗನನ್ನು ಕತ್ತರಿಸಿ ಹಾಕುವವರೆಗೆ ಮುಂದುವರಿದಿತ್ತು. ಚೆಂಗೀಸ್ ಖಾನನ ಕೊನೆಯ ವಂಶಜ ಹಾಗು ಬುಖಾರಾದ ಅಮೀರ್ ಆಗಿದ್ದ ಅಲೀಮ್ ಖಾನ್, 1920ರಲ್ಲಿ ಸೋವಿಯೆಟ್ ಕ್ರಾಂತಿಯಿಂದ ಅಧಿಕಾರ ಪತನವಾಗುವವರೆಗೆ ಉಜ್ಬೆಕಿಸ್ತಾನದಲ್ಲಿ ರಾಜನಾಗಿ ಅಧಿಕಾರದಲ್ಲಿದ್ದ.</p>
			<div class="inlay float-md-right maxw-600">
				<p>ಮಂಗೋಲ್ ವ್ಯವಸ್ಥೆಯಲ್ಲಿ ಹೆಂಗಸರು ವಹಿಸಿದ ಪಾತ್ರ</p>
				<p>ಮಂಗೋಲ ಗಂಡಸರು ಹೊಸ ದೇಶಗಳನ್ನು ಆಕ್ರಮಿಸುತ್ತ ಯುದ್ಧಭೂಮಿಯಲ್ಲಿ ವ್ಯಸ್ತರಾಗಿದ್ದಾಗ, ಹೆಂಗಸರು ಸಾಮ್ರಾಜ್ಯವನ್ನು ನಿರ್ವಹಿಸುವ ಕೆಲಸವನ್ನು ಮಾಡುತ್ತಿದ್ದರು. ಸಾಮಾನ್ಯವಾಗಿ ಬುಡಕುಟ್ಟು ಜನಾಂಗಗಳಲ್ಲಿ, ಗಂಡಸರು ದನಕುರಿಗಳನ್ನು ಮೇಯಿಸಲೆಂದೋ, ಬೇಟೆಗಾಗಿಯೋ, ಯುದ್ಧಕ್ಕಾಗಿಯೋ ಹೋದಾಗ ಹೆಂಗಸರು ಸಂಸಾರ ನಿರ್ವಹಿಸುವ ಕೆಲಸ ಮಾಡುತ್ತಿದ್ದರು. ಈಗ ಅನೇಕ ಯುದ್ಧಗಳು ತಿಂಗಳುಗಳವರೆಗೆ ಮಾತ್ರವಲ್ಲ, ಹಲವು ವರ್ಷಗಳವರೆಗೆ ನಡೆಯುತ್ತಿದ್ದರೂ, ಮನೆಯೆನ್ನುವುದು ಕೇವಲ ಬಿಡಾರಗಳ ಸಮೂಹವಾಗಿ ಮಾತ್ರ ಉಳಿಯದೆ ಬಹುದೊಡ್ಡ ಸಾಮ್ರಾಜ್ಯವೇ ಆಗಿಬಿಟ್ಟಿದ್ದರೂ ಸಹ, ಹೆಂಗಸರು ತಮ್ಮ ಆಳ್ವಿಕೆಯನ್ನು ಮುಂದುವರೆಸಿದರು. ರಷ್ಯಾ ಹಾಗೂ ಪೂರ್ವ ಯೂರೋಪಿನ ಪ್ರದೇಶಗಳಲ್ಲಿ ಭೀಕರ ಕಾಳಗವು ಒಗೊಡೇಯಿ ದೊರೆಯ ಕಾಲದಲ್ಲಿ ಮುಂದುವರೆಯಿತು. ಈ ಪ್ರದೇಶಗಳನ್ನು ಬಿಟ್ಟು, ಸಾಮ್ರಾಜ್ಯದ ಉಳಿದ ಎಲ್ಲ ಪ್ರದೇಶಗಳಲ್ಲಿ ಹೆಂಗಸರು ಆಡಳಿತದ ಚುಕ್ಕಾಣಿ ಹಿಡಿದರು. ಒಗೊಡೇಯಿಯ ವಿರೋಧದ ನಡುವೆಯೂ, ಚೆಂಗೀಸ್ ಖಾನನ ಕೊನೆಯ ಮಗ ತೊಲೋಯಿಯ ವಿಧವೆ ಸುರ್ಖೋಖ್ತಾನಿ ಉತ್ತರ ಚೀನಾ ಹಾಗೂ ಪೂರ್ವ ಮಂಗೋಲಿಯಾ (ಚೆಂಗೀಸ್ ಖಾನ್ ಬೆಳೆದ ಪ್ರದೇಶ)ವನ್ನು ಆಳಿದಳು. ಚೆಂಗೀಸ್ ಖಾನನ ಎರಡನೆಯ ಮಗ ಛಾಗತಾಯಿಯ ವಿಧವೆ ಎಬುಸ್ಕುನ್ ಮಧ್ಯ ಏಷ್ಯಾ (ತುರ್ಕಿಸ್ತಾನ) ವನ್ನು ಆಳಿದಳು.</p>
				<p>ಒಗೊಡೇಯಿ ಗ್ರೇಟ್‍ಖಾನನೆಂದು ಆಳ್ವಿಕೆ ನಡೆಸುವ ಸಂದರ್ಭದಲ್ಲಿ ಸಹ, ಅವನು ಬಹಳ ಕಾಲಗಳವರಗೆ ಕುಡಿತದ ಅಮಲಿನಲ್ಲಿ ಮೈಮರೆತು ಸಾಮ್ರಾಜ್ಯ ನಿರ್ವಹಣೆ ಮಾಡಲಿಲ್ಲ. ಕ್ರಮೇಣವಾಗಿ ಅವನು ಅಷ್ಟೇನೂ ಹಿರಿಯಳಲ್ಲದದ್ದರೂ ಬಹಳ ಚಾಣಾಕ್ಷಳಾಗಿದ್ದ ತನ್ನ ಹೆಂಡತಿ ತೊರೆಜೀನ್‍ಳಿಗೆ ಅಧಿಕಾರದ ಹೊಣೆಯನ್ನು ವಹಿಸಿದ. 1241ರಲ್ಲಿ ಅವನ ಮರಣದ ನಂತರ ಆಕೆ ಅಧಿಕೃತ ರಾಜಮಾತೆ ಸ್ಥಾನವನ್ನು ಅಲಂಕರಿಸಿದಳು. ಹೀಗೆ ಮುಂದಿನ ಹತ್ತು ವರ್ಷಗಳ ಕಾಲ 1251ರವರೆಗೆ, ಆಕೆ ಮತ್ತು ಇತರ ಕೆಲವು ಹೆಂಗಸರ ಸಣ್ಣಗುಂಪು ಪ್ರಪಂಚದ ಇತಿಹಾಸದಲ್ಲೇ ದೊಡ್ಡದಾದ ಸಾಮ್ರಾಜ್ಯವನ್ನು ನಿಯಂತ್ರಿಸಿದರು. ಈ ಹೆಂಗಸರು ಯಾರೂ ಹುಟ್ಟಿನಿಂದ ಮಂಗೋಲರಾಗಿರಲಿಲ್ಲ. ಅವರೆಲ್ಲ ಮಂಗೋಲರ ಬುಡಕಟ್ಟಿಗೆ ಮದುವೆಯಾಗಿ ಬಂದವರಾಗಿದ್ದರು ಮತ್ತು ಕ್ರಿಶ್ಚಿಯನ್ನರಾಗಿದ್ದರು. ಅವರ ಲಿಂಗ ಅಥವಾ ಧರ್ಮ ಈ ರಾಣಿಯರು ಅಧಿಕಾರವನ್ನು ಗಳಿಸುವುದನ್ನು ತಪ್ಪಿಸಿಲಾಗಲಿಲ್ಲ. ಹಾಗೆಯೆ ಪ್ರತಿಯೊಬ್ಬ ರಾಣಿಯೂ ತನ್ನ ಮಗನನ್ನೇ ಅಧಿಕಾರಕ್ಕೆ ತರಬೇಕೆಂಬ ಪೈಪೋಟಿ ಮುಂದುವರಿಸಿದ್ದರು.</p>
				<p>ಮಂಗೋಲ್ ಸಾಮ್ರಾಜ್ಯದ ತೊರೆಗೆನ್‍ನ ಅಧಿಕಾರಾವಧಿಯಲ್ಲಿ ತಾವೋನ ಪುಸ್ತಕಗಳನ್ನು ಮುದ್ರಿಸಲು ಮಹಾರಾಣಿ ‘ಎಕೆ ಖಾತೂನ್’ ತನ್ನದೇ ಹೆಸರಿನಲ್ಲಿ ಒಗೊಡೊಯಿಯ ಮೊಹರಿನೊಂದಿಗೆ 10 ಏಪ್ರಿಲ್ 1240 ರಲ್ಲಿ ಹೊರಡಿಸಿರುವ ಆದೇಶವೇ ಸದ್ಯ ಲಭ್ಯವಿರುವ ಅತ್ಯಂತ ಹಳೆಯದಾದ ದಾಖಲೆಯಾಗಿದೆ. ಈ ದಾಖಲೆಯ ಪ್ರಕಾರ ಗಂಡಸರು ಯುದ್ಧಕ್ಕೆ ಹೋದಾಗ ಆಕೆ ಇಡೀ ಸಾಮ್ರಾಜ್ಯದ ಆಗುಹೋಗುಗಳನ್ನು ನಿಯಂತ್ರಿಸುತ್ತಿದ್ದಳು. ಅದನ್ನೂ ಮೀರಿದಂತೆ, ಆಕೆ ಧಾರ್ಮಿಕವಾದ ಹಾಗೂ ಶೈಕ್ಷಣಿಕ ಕಾರ್ಯಕ್ರಮಗಳನ್ನು ನಿರ್ವಹಿಸುತ್ತಿದ್ದಳು. ಕಟ್ಟಡಗಳನ್ನು ನಿರ್ಮಿಸುತ್ತಿದ್ದಳು ಮತ್ತು ಬೃಹತ್ ಸಾಮ್ರಾಜ್ಯದ ವೈಭವಕ್ಕೆ ಅನುಗುಣವಾದ ಬೃಹತ್ ಸಾಮಾಜಿಕ ಕಾರ್ಯಕ್ರಮಗಳನ್ನು ರೂಪಿಸುತ್ತಿದ್ದಳು.</p>
			</div>
			<p>ಚೆಂಗೀಸ್ ಖಾನನ ಸಾಮ್ರಾಜ್ಯಕ್ಕೆ ವಾರಸುದಾರರಾದ ಮಂಗೋಲರು ಹಲವು ಬಗೆಯ ಉತ್ಪನ್ನಗಳನ್ನು ಒಂದು ಕಡೆಯಿಂದ ಇನ್ನೊಂದು ಕಡೆ ಸಾಗಿಸುವ, ಹಲಬಗೆಯ ಸಂಯೋಜನೆಗಳಿಂದ ಹೊಸಬಗೆಯ ಉತ್ಪನ್ನಗಳನ್ನು ಕಂಡುಹಿಡಿಯುವ ಕುರಿತು ಬಹಳ ಆಸಕ್ತಿ ಹೊಂದಿದ್ದರು. ಚೀನಾ, ಪರ್ಶಿಯಾ ಮತ್ತು ಯೂರೋಪಿನ ಕುಶಲ ಇಂಜಿನಿಯರ್‍ಗಳು ಚೀನಾದ ಗನ್‍ಪೌಡರ್ ಅನ್ನು ಮುಸ್ಲಿಮರ ಬೆಂಕಿ ಉಗುಳುವ ಸಾಧನ ಮತ್ತು ಯೂರೋಪಿಯನ್ನರ ಗುಂಡುಗಳನ್ನು ಎರಕಹೊಯ್ಯುವ ತಂತ್ರಜ್ಞಾನದೊಂದಿಗೆ ಬೆರೆಸಿದಾಗ ಇಂದಿನ ಆಧುನಿಕಯುಗದ ಯುದ್ಧಗಳಲ್ಲಿ ಫಿರಂಗಿ, ಕ್ಷಿಪಣಿಗಳಲ್ಲಿ ಬಳಕೆಯಾಗುವ ಮದ್ದುಗುಂಡುಗಳು ದೊರೆತವು. ಮಂಗೋಲರು ಹಲಬಗೆಯ ಮಿಶ್ರ ಸಂಯೋಜನೆಗಳಿಂದ ರೂಪಿಸಿದ ಪ್ರತಿಯೊಂದು ವಸ್ತುವೂ ಬಹಳ ವಿಶೇಷವಾಗಿದ್ದು ಬಹಳ ದೊಡ್ಡ ಪರಿಣಾಮವನ್ನು ಬೀರಿವೆ.</p>
			<p>ಮಂಗೋಲರು ತಮ್ಮ ರಾಜಕೀಯ, ಆರ್ಥಿಕ, ಬೌದ್ಧಿಕ ಪ್ರಯತ್ನಗಳಲ್ಲಿ ದೇಶ ಭಾಷೆಗಳ ಸೀಮಿತ ಗಡಿಗೆರೆಗಳನ್ನು ಮೀರುವ ಅಂತರರಾಷ್ಟ್ರೀಯ ಹಂಬಲವನ್ನು ನಿರಂತರವಾಗಿ ಹೊಂದಿದ್ದರು. ಅವರಿಗೆ ಪ್ರಪಂಚವನ್ನು ತಮ್ಮ ಅಧೀನಕ್ಕೆ ತೆಗೆದುಕೊಳ್ಳುವುದು ಮಾತ್ರ ಮುಖ್ಯವಾಗಿರಲಿಲ್ಲ. ಮುಕ್ತ ವ್ಯಾಪಾರ&#x2014;ವಹಿವಾಟು, ಅಂತರರಾಷ್ಟ್ರೀಯ ಮಟ್ಟದಲ್ಲಿ ಏಕರೂಪವಾದ ಕಾನೂನು ಮತ್ತು ಪ್ರಂಪಂಚದ ಎಲ್ಲ ಭಾಷೆಗಳನ್ನು ಒಂದೇ ಲಿಪಿಯಲ್ಲಿ ಬರೆಯಬಲ್ಲ ಏಕರೂಪಿ ವರ್ಣಮಾಲೆಯನ್ನು ರೂಪಿಸುವ ಹಂಬಲವಿತ್ತು. ಚೆಂಗೀಸ್ ಖಾನನ ಮೊಮ್ಮಗ ಖುಬಿಲೈ ಖಾನ್ ಎಲ್ಲ ಕಡೆ ಬಳಸಬಲ್ಲ ಕಾಗದದ ನೋಟುಗಳನ್ನು ಹಾಗೂ ಸಮಾಜದ ಎಲ್ಲವರ್ಗಗಳೂ ಭಾಗಿಯಾಗಿ ಶಿಕ್ಷಣದ ಸೌಲಭ್ಯವನ್ನು ಪಡೆಯಲು ಸಹಾಯಕವಾಗುವ ಮೂಲಶಿಕ್ಷಣ ತರಬೇತಿ ನೀಡುವ ಪ್ರಾಥಮಿಕ ಶಾಲೆಗಳನ್ನು ಆರಂಭಿಸಿದ್ದ. ಅಷ್ಟೇ ಅಲ್ಲದೆ ಮಂಗೋಲರು ಕ್ಯಾಲೆಂಡರುಗಳ ಸ್ವರೂಪವನ್ನು ಪರಿಷ್ಕರಿಸಿ, ಹತ್ತು ಸಾವಿರ ವರ್ಷಗಳ ಕರಾರುವಾಕ್ಕಾದ ಕ್ಯಾಲೆಂಡರ್‍ಅನ್ನು ರೂಪಿಸಿದರು. ಬಹಳ ವಿವರವಾದ ಮತ್ತು ವಿಸ್ತಾರವಾದ ನಕ್ಷೆಗಳನ್ನು ತಯಾರಿಸಿದರು. ವರ್ತಕರನ್ನು ತಮ್ಮ ಸಾಮ್ರಾಜ್ಯದ ಆಚೆ ರಸ್ತೆ ಮಾರ್ಗವಾಗಿ ಹೋಗಿ ವಹಿವಾಟು ನಡೆಸಲು ಪ್ರೋತ್ಸಾಹ ನೀಡಿದರು. ಜತೆಗೆ ಸಾಗರಗಳಾಚೆ, ಖಂಡಾಂತರಗಳ ಆಚೆ ಆಫ್ರಿಕಾ ದೇಶದವರೆಗೆ ತಮ್ಮ ರಾಜತಾಂತ್ರಿಕ ಹಾಗೂ ವ್ಯಾವಹಾರಿಕ ಸಂಬಂಧಗಳನ್ನು ವಿಸ್ತರಿಸಲು ಯತ್ನ ಮಾಡಿದರು.</p>
			<p>ಆರಂಭದಲ್ಲಿ ಮಂಗೋಲರು ಹೋದ ಪ್ರತಿ ದೇಶದಲ್ಲಿ ನಡೆಯುತ್ತಿದ್ದ ವಿನಾಶ, ಆಕ್ರಮಣ ಹಾಗೂ ಲೂಟಿಗಳ ನಂತರ ಅಲ್ಲೆಲ್ಲ ಬಹಳ ವೇಗವಾಗಿ ಸಾಂಸ್ಕೃತಿಕ ವಿನಿಮಯ, ವ್ಯಾಪಾರದ ಪ್ರಮಾಣದಲ್ಲಿ ಅಭಿವೃದ್ಧಿ ಮತ್ತು ಜೀವನಶೈಲಿಯಲ್ಲಿನ ಪಲ್ಲಟದ ಕಾರಣದಿಂದ ನಾಗರಿಕತೆಯ ಸ್ವರೂಪವೇ ಬದಲಾಗುತ್ತಿತ್ತು. ಯೂರೋಪಿನ ಶ್ರೀಮಂತ ಯೋಧರನ್ನು ಮಂಗೋಲರು ನಾಶಮಾಡಿದ್ದು ನಿಜವಾದರೂ, ಅಲ್ಲಿನ ಸ್ಥಿತಿ ಚೀನಾ ಹಾಗೂ ಮುಸ್ಲಿಮ್ ದೇಶಗಳ ಬಡತನದ ಸ್ಥಿತಿಗಿಂತ ದಯನೀಯವಾಗಿತ್ತು ಎಂಬುದನ್ನು ಅರಿತುಕೊಂಡ ಮೇಲೆ ಯೂರೋಪಿನ ನಗರ&#x2014;ದೇಶಗಳನ್ನು ಆಕ್ರಮಿಸಿಕೊಂಡು ಅವುಗಳನ್ನು ತಮ್ಮ ಸಾಮ್ರಾಜ್ಯಕ್ಕೆ ವಿಲೀನಗೊಳಿಸಿಕೊಳ್ಳುವ ಪ್ರಯತ್ನಮಾಡಲಿಲ್ಲ. ಕೊನೆಗೆ ಯೂರೋಪ್ ಪರಕೀಯರ ಆಕ್ರಮಣದಿಂದಾಗುವ ಅಪಾಯಗಳಿಂದ ದೂರವಾದರೂ, ಅವರ ಸಂಸರ್ಗದಿಂದ ಪಡೆದುಕೊಳ್ಳುವ ಲಾಭಗಳಿಂದ ದೂರವಾಗಲಿಲ್ಲ. ಉದಾಹರಣೆಗೆ ವೆನಿಸಿನ ಪೋಲೋ ಕುಟುಂಬ ಮತ್ತು ಅವರ ಪ್ರತಿನಿಧಿಗಳು, ಮಂಗೋಲ್‍ನ ಖಾನ್ ವಂಶದ ರಾಜರು&#x2014; ಯೂರೋಪಿನ ರಾಜರು ಹಾಗೂ ಪೋಪ್‍ಗಳ ನಡುವಿನ ಕೊಡುಕೊಳೆ ಎರಡೂ ನಾಗರಿಕತೆಗಳಿಗೆ ಲಾಭದಾಯಕವಾಗಿ ಪರಿಣಮಿಸಿತು. ರೆನೆಸಾನ್ಸ್ ಯುಗದಲ್ಲಿ ಸೃಷ್ಟಿಯಾದ ಹೊಸ ತಂತ್ರಜ್ಞಾನ ಹಾಗೂ ಆರ್ಥಿಕ ಸಂಪತ್ತಿನ ಕಾರಣದಿಂದ ಯೂರೋಪ್ ತನ್ನ ಸಂಸ್ಕೃತಿಯ ಗತವೈಭವವನ್ನು ಮರಳಿ ಪಡೆದುಕೊಂಡಿತು ಎಂಬುದು ನಿಜವೇ ಆದರೂ, ಪೂರ್ವದೇಶಗಳ ಜೊತೆಗಿನ ಸಂಬಂಧದಿಂದ ಮುದ್ರಣ, ಮದ್ದುಗುಂಡುಗಳು, ದಿಕ್ಸೂಚಿ ಮತ್ತು ಅಬಕಸ್‍ಗಳನ್ನು ಪಡೆದುಕೊಂಡಿತು. ಇಂಗ್ಲಿಶ್ ವಿಜ್ಞಾನಿ ರೋಜರ್ ಬೇಕನ್ ಹದಿಮೂರನೇ ಶತಮಾನದಲ್ಲಿ ಹೇಳಿದಂತೆ, ಮಂಗೋಲರು ಕೇವಲ ಯುದ್ಧಕಲೆಗಳಲ್ಲಿ ಮೇಲುಗೈ ಸಾಧಿಸಲಿಲ್ಲ. ಬದಲಾಗಿ ವಿಜ್ಞಾನದಲ್ಲಿ ಎಲ್ಲರನ್ನು ಮೀರಿಸಿದ್ದಾರೆ. ಮಂಗೋಲರು ಸಾಮಾನ್ಯವಾಗಿ ಕಾಲು ಕೆರೆದು ಯುದ್ಧಕ್ಕೆ ಬೀಳುವವರಾದರೂ ತಮ್ಮ ವಿರಾಮದ ವೇಳೆಯನ್ನು ತತ್ವಜ್ಞಾನದ ತತ್ವಗಳನ್ನು ಅರಿಯಲು ಮೀಸಲಾಗಿಟ್ಟಿದ್ದರು.</p>
			<p>ಯೂರೋಪಿನ ಜನಜೀವನ&#x2014; ವಿಜ್ಞಾನ, ಯುದ್ಧಕಲೆ, ಉಡುಪು, ಆಹಾರ, ವ್ಯವಹಾರ, ಕಲೆ,ಸಾಹಿತ್ಯ ಮತ್ತು ಸಂಗೀತಗಳು ರೆನೆಸಾನ್ಸ್ ಸಂದರ್ಭದಲ್ಲಿ ಮಂಗೋಲರ ಪ್ರಭಾವದಿಂದ ತೀವ್ರ ಬದಲಾವಣೆಗೆ ಒಳಗಾದವು. ಇದಲ್ಲದೆ ಹೊಸ ಬಗೆಯ ಕಾದಾಟದ ತಂತ್ರಗಳು, ತಿಂಡಿ ತಿನಿಸುಗಳು ಮತ್ತು ಯೂರೋಪಿಯನ್ನರ ದೈನಂದಿನ ಬದುಕಿನ ಆಚರಣೆಗಳಾದ ಉಡುಗೆತೊಡುಗೆಗಳು ಮಂಗೋಲಿಯನ್ನರ ಪ್ರಭಾವಕ್ಕೆ ಒಳಗಾದವು. ಯೂರೋಪಿಯನ್ನರು ತಮ್ಮ ಗಿಡ್ಡ ತೋಳಿನ ಕುರ್ತಾದಂಥ ಟುನಿಕ್ ಹಾಗೂ ಮೊಳಕಾಲವರೆಗಿನ ಸಡಿಲವಾದ ಉಡುಪಾದ ರೋಬ್‍ಗಳನ್ನು ಬಿಟ್ಟು ಮಂಗೋಲರ ಪ್ಯಾಂಟ್ ಮತ್ತು ಜಾಕೆಟ್‍ಗಳನ್ನು ತೊಡಲು ಆರಂಭಿಸಿದರು. ಮಂಗೋಲಿಯಾದ ಬಯಲ ಬೆಂಗಾಡುಗಳಲ್ಲಿ ಹೊಸ ಬಗೆಯ ಸಂಗೀತ ವಾದ್ಯಗಳನ್ನು ನುಡಿಸುವುದಕ್ಕೆ ಹಾಗೂ ಚಿತ್ರಗಳನ್ನು ನವೀನ ರೀತಿಯಲ್ಲಿ ಬಿಡಿಸುವುದಕ್ಕೆ ಶುರುಮಾಡಿದರು. ಅಷ್ಟೇ ಅಲ್ಲ, ತಮಗೆ ಬಹಳ ಸಂತೋಷವಾದಾಗ ಯೂರೋಪಿಯನ್ನರು ಮಂಗೋಲರಂತೆ ‘ಹುರ್ರೇ’ ಎಂದು ಕೂಗುತ್ತ ತಮ್ಮ ಧೈರ್ಯ ಹಾಗೂ ಪ್ರೋತ್ಸಾಹದ ಭಾವನೆ ವ್ಯಕ್ತಪಡಿಸುವುದನ್ನು ಕಲಿತುಕೊಂಡರು.</p>
			<figure class="float-md-left maxw-300"><img class="img-fluid" src="<?=PUBLIC_URL?>images/201712/0077a.jpg" /></figure>
			<p>ಮಂಗೋಲರ ಇಂಥ ಸಾಧನೆಗಳಿಂದ ಪ್ರಭಾವಿತನಾದ ಕಾರಣದಿಂದಾಗಿ ಇಂಗ್ಲಿಶ್ ಸಾಹಿತ್ಯದ ಪ್ರಥಮ ಬರಹಗಾರ ಜೆಫ್ರಿ ಚಾಸರ್‍ನ ಕಾಂಟರ್‍ಬರಿ ಟೇಲ್ ಪುಸ್ತಕದಲ್ಲಿ ಬಹಳ ದೀರ್ಘವಾದ ಕತೆಯೊಂದು ಏಷ್ಯಾವನ್ನು ಆಕ್ರಮಿಸಿದ ಚೆಂಗೀಸ್ ಖಾನನ ಜೀವಮಾನದ ಸಾಧನೆಯನ್ನು ಬಣ್ಣಿಸುತ್ತದೆ. ಚಾಸರ್ ತನ್ನ ಬರಹದಲ್ಲಿ ವಿಸ್ಮಯ, ಭಯ ಹಾಗೂ ಗೌರವದಿಂದ ಖಾನನನ್ನು ಚಿತ್ರಿಸಿದ್ದಾನೆ. ಅವರನ್ನು ಮಹಾ ಕ್ರೂರಿಗಳು, ಅನಾಗರಿಕರು ಎಂದು ಕರೆಯುತ್ತಿದ್ದ ಕಾಲದಲ್ಲಿ, ರೆನೆಸಾನ್ಸ್ ಯುಗದ ಮಹಾ ವ್ಯಕ್ತಿಯೊಬ್ಬ ಮಂಗೋಲರ ಕುರಿತು ಇಷ್ಟು ಉದಾರವಾಗಿ ಬರೆಯುವುದನ್ನು ನೋಡುವುದಕ್ಕಿಂತ ಬೇರೊಂದು ಆಶ್ಚರ್ಯದ ಸಂಗತಿ ಇನ್ನೊಂದಿಲ್ಲ. ಚಾಸರ್ ಹಾಗೂ ಬೇಕನ್‍ರು ಬಿಟ್ಟು ಹೋದ ನುಡಿಚಿತ್ರಗಳು ಬಹಳ ವಿಶೇಷವಾಗಿವೆ. ಪುಸ್ತಕ, ಸಿನಿಮಾಗಳಲ್ಲಿ ಹೊನ್ನು, ಹೆಣ್ಣು ಮತ್ತು ಅಧಿಕಾರಕ್ಕಾಗಿ ಏನು ಮಾಡಲೂ ಹೇಸದ ಮಂಗೋಲರನ್ನು ಕುರಿತು ಬಂದಿರುವ ಸಾವಿರಾರು ಚಿತ್ರಣಗಳಿಗಿಂತ ಅವು ಹೆಚ್ಚು ವಿಭಿನ್ನವಾಗಿವೆ. ಚೆಂಗೀಸ್ ಖಾನನ ಹಲವು ಬಗೆಯ ಭಾವಚಿತ್ರಗಳು ಈಗ ಲಭ್ಯವಿದ್ದರೂ ಅವನು ಬದುಕಿದ್ದ ಕಾಲದಲ್ಲಿ ಚಿತ್ರಿಸಿದ ಯಾವ ಚಿತ್ರವೂ ದೊರಕಿಲ್ಲ. ಇತರ ರಾಜರಂತೆ ತನ್ನ ಭಾವಚಿತ್ರವನ್ನು ಕಲ್ಲಿನಲ್ಲಿ ಕೆತ್ತಲಾಗಲೀ, ನಾಣ್ಯಗಳ ಮೇಲೆ ಹೆಸರು ಅಥವಾ ಚಿತ್ರವನ್ನು ಅಚ್ಚುಹಾಕಲಾಗಲೀ ಅವನು ಅನುಮತಿ ನೀಡಲಿಲ್ಲ. ಅವನ ಬಗ್ಗೆ ಸಿಗುವ ವಿವರಣೆಗಳು ರೋಚಕವಾಗಿವೆಯೇ ಹೊರತು ವಾಸ್ತವಕ್ಕೆ ಹತ್ತಿರವಾದ ಮಾಹಿತಿಯನ್ನು ನೀಡುವುದಿಲ್ಲ. ಅವನ ಕುರಿತಾದ ಮಂಗೋಲಿಯಾದ ಒಂದು ಹಾಡಿನ ಪ್ರಕಾರ ‘ನಮ್ಮ ಮನಸ್ಸುಗಳು ಖಾಲಿಯಾಗಿದ್ದಾಗ ನಾವು ನಿನ್ನ ರೂಪವನ್ನು ಕಲ್ಪನೆಗಳಲ್ಲಿ ಸೃಷ್ಟಿಸಿಕೊಂಡೆವು’.</p>
			<div class="inlay float-md-left maxw-600">
				<p>ಮಂಗೋಲರು ಒಪ್ಪಿದ ಮೂರು ಧರ್ಮಗಳು</p>
				<p>ಚೆಂಗೀಸ್ ಖಾನ್ ಹುಟ್ಟಿದ ಮಂಗೋಲಿಯಾದ ಬಹುತೇಕರು ಇಂದು ಬೌದ್ಧ ಧರ್ಮೀಯರು. ಆದರೆ 11&#x2014;12 ಶತಮಾನದಲ್ಲಿನ ಮಂಗೋಲಿಯನ್ನರು ಪ್ರಕೃತಿಯ ಆರಾಧಕರಾಗಿದ್ದರು. ಬೆಟ್ಟಗುಡ್ಡಗಳು, ಆಕಾಶ, ಭೂಮಿ, ನದಿ ಮತ್ತಿತರ ಪ್ರಕೃತಿ ಸಹಜ ಅದ್ಭುತಗಳನ್ನು ಮಂಗೋಲಿಯನ್ನರು ಪೂಜಿಸುತ್ತಿದ್ದರು. ಚೆಂಗೀಸ್ ಖಾನ್ ಮತ್ತವನ ಮಕ್ಕಳು ಕೂಡಾ ಪ್ರಕೃತಿ ಆರಾಧನೆಯ ಆದಿವಾಸಿ ಧರ್ಮವನ್ನೇ ಪಾಲಿಸಿದರು. ಇವರು ಪಾಲಿಸುತ್ತಿದ್ದ ಅಂದಿನ ಧರ್ಮ ರೋಮನ್ನರ ‘ಪೇಗನ್’ ಧರ್ಮ, ಇಸ್ಲಾಂ ಪೂರ್ವ ಅರೇಬಿಯನ್ ಧರ್ಮ ಮತ್ತು ಶೂದ್ರ ಹಿಂದೂ ಪದ್ಧತಿಗಿಂತ ಭಿನ್ನವಾಗಿರಲಿಲ್ಲ. ಆದರೆ ಚೆಂಗೀಸ್ ಖಾನ್‍ನ ನಂತರದ ಒಂದು ಶತಮಾನದಲ್ಲಿ ಮಂಗೋಲ್ ಸಂತತಿಯ ಒಂದು ಕುಡಿ ರಷ್ಯಾದಲ್ಲಿ ಕ್ಯಾಥೋಲಿಕ್ ಧರ್ಮ ಒಪ್ಪಿಕೊಂಡರೆ, ಚೀನಾ ಆಳಿದ ಮತ್ತೊಂದು ಕುಡಿ ಬೌದ್ಧಧರ್ಮವನ್ನು ಒಪ್ಪಿಕೊಳ್ಳುತ್ತಾರೆ. ಈಗಿನ ಉಜ್ಬೆಕ್, ಖಜಾಕಿಸ್ತಾನ, ಆಫ್ಘಾನಿಸ್ತಾನ (ಅಂದಿನ ಖುರಾಸಾನ್) ಪ್ರದೇಶದಲ್ಲಿ ಆಳಿದ ಚೆಂಗೀಸ್ ಖಾನ್ ಸಂತತಿಯ ಕುಬ್ಲಾ ಖಾನ್ ತೈಮೂರ್ ಇಸ್ಲಾಂ ಧರ್ಮವನ್ನು ಅಪ್ಪಿಕೊಳ್ಳುತ್ತಾರೆ.</p>
			</div>
			<p>ಚೆಂಗೀಸ್ ಖಾನನ ಚಿತ್ರಗಳು ದೊರಕದೇ ಇದ್ದರೂ ಪ್ರಪಂಚ ಅವನನ್ನು ತನಗೆ ಬೇಕಾದ ರೀತಿಯಲ್ಲಿ ಚಿತ್ರಿಸಿಕೊಂಡಿದೆ. ಸತ್ತು ಅರ್ಧ ಶತಮಾನದವರೆಗೆ ಯಾರೂ ಸಹ ಅವನ ಚಿತ್ರವನ್ನು ಬರೆಯುವ ಸಾಹಸ ಮಾಡಲಿಲ್ಲ. ಆದರೆ ಪ್ರತಿಯೊಂದು ದೇಶವೂ ತನಗೆ ಬೇಕಾದ ರೀತಿಯಲ್ಲಿ ಅವನನ್ನು ಚಿತ್ರಿಸಿಕೊಂಡಿತು. ಚೀನೀಯರು ಅವನನ್ನು ಮಂಗೋಲದ ಒಬ್ಬ ಯೋಧನ ಹಾಗೆ ಚಿತ್ರಿಸದೆ, ವಯಸ್ಸಾದ ಜೊಂಪೆಗೂದಲ ಗಡ್ಡಮೀಸೆಯ ಖಾಲಿ ಕಣ್ಣುಗಳ ಚೀನೀ ಋಷಿಯ ಹಾಗೆ ಚಿತ್ರಿಸಿಕೊಂಡರು. ಪರ್ಶಿಯಾದ ಕುಸುರಿಚಿತ್ರಕಾರರು ಸಿಂಹಾಸನದ ಮೇಲೆ ಕುಳಿತ ಒಬ್ಬ ಟರ್ಕಿಶ್ ಸುಲ್ತಾನನಂತೆ ಚಿತ್ರಿಸಿದರು. ಯೂರೋಪಿಯನ್ನರು ಭೀಕರವಾದ ಮುಖ, ಕ್ರೂರ ಕಣ್ಣುಗಳು ಮತ್ತು ಅಸಹ್ಯ ತರುವ ಮುಖಭಾವದ ಮೃಗದಂತೆ ಚಿತ್ರಿಸಿದರು.</p>
			<p>ಖಾನನನ್ನು ಕುರಿತ ರಹಸ್ಯಗಳನ್ನು ಮಂಗೋಲರು ಕಾಪಾಡಿಕೊಂಡು ಬಂದಿದ್ದರಿಂದ ಮುಂದೆ ಅವನನ್ನು ಕುರಿತು ಇತಿಹಾಸ ಬರೆಯುವ ಇತಿಹಾಸಕಾರರಿಗೆ ಬಹಳ ದೊಡ್ಡ ಸವಾಲುಗಳು ಎದುರಾದವು. ಆತ್ಮಚರಿತ್ರಕಾರರು ಹಾಗೂ ಇತಿಹಾಸಕಾರರಿಗೆ ಸಹಾಯಕವಾಗುವ ಯಾವ ದಾಖಲೆಗಳೂ ದೊರಕಲಿಲ್ಲ. ಆಕ್ರಮಣ ಮಾಡಿದ ನಗರಗಳು ಸೋಲಿಸಿದ ಸೈನ್ಯಗಳು ಇತ್ಯಾದಿಯ ಬಗ್ಗೆ ವಿವರಗಳು ದೊರಕಿದರೂ ಅವನ ವ್ಯಕ್ತಿತ್ವ, ಪ್ರೇರಣೆಗಳು, ವೈಯಕ್ತಿಕ ಜೀವನದ ವಿವರಗಳು ದೊರಕಲೇ ಇಲ್ಲ. ಶತಮಾನಗಳವರೆಗೆ ಅವನ ಸಾವಿನ ಬಗೆಗಿನ ಊಹಾಪೋಹಗಳ ನಂತರ, ವೈಯುಕ್ತಿಕ ಜೀವನದ ಹಲವು ಅಂಶಗಳನ್ನು ಅವನಿಗೆ ಹತ್ತಿರದವರೊಬ್ಬರು ರಹಸ್ಯವಾಗಿ ಬರೆದಿಟ್ಟಿದ್ದರು. ಚೀನಾ ಹಾಗೂ ಪರ್ಶಿಯನ್ ವಿದ್ವಾಂಸರು ಈ ದಾಖಲೆಯ ಬಗ್ಗೆ ಅಲ್ಲಲ್ಲಿ ಉಲ್ಲೇಖಿಸಿದ್ದರು. ನಂತರ ಕೆಲವರು ಮಂಗೋಲ್ ಸಾಮ್ರಾಜ್ಯದ ಆಕ್ರಮಣದ ನಂತರ ಅದನ್ನು ನೋಡಿದ ಕುರಿತು ಬರೆದಿದ್ದರು. ಖಾನನ ಸಾವಿನ ಒಂದು ಶತಮಾನದ ನಂತರ ಪರ್ಶಿಯಾದ ವಿದ್ವಾಂಸ ರಶೀದ್ ಅಲ್ ದಿನ್ ಈ ದಾಖಲೆಯನ್ನು ಕುರಿತು ಮಂಗೋಲಿಯನ್ ಭಾಷೆ ನುಡಿಗಟ್ಟಿನಲ್ಲಿ ಬರೆದ ಬಹಳ ವಿಶ್ವಾಸಾರ್ಹ ಚರಿತ್ರೆ ಎಂದು ಹೇಳಿದ್ದರು. ಆದರೆ ‘ಅದನ್ನು ಬೇರೆಯವರಿಗೆ ಸಿಗದಂತೆ ರಹಸ್ಯವಾಗಿ ತಿಜೋರಿಯಲ್ಲಿ ಭದ್ರವಾಗಿ ಇರಿಸಲಾಗಿತ್ತು’ ಎಂಬ ಮುನ್ನೆಚ್ಚರಿಕೆಯನ್ನೂ ಕೊಟ್ಟಿದ್ದರು. ಅಲ್ಲದೆ ಮಂಗೋಲಿಯನ್ ಭಾಷೆಯಲ್ಲಿ ಬರೆದ ಆ ದಾಖಲೆಯನ್ನು ಯಾರಿಗೂ ಓದಿ ಅರ್ಥ ಮಾಡಿಕೊಳ್ಳುವ ಅವಕಾಶವೇ ದೊರಕಲಿಲ್ಲ ಎಂದಿದ್ದರು. ಮಂಗೋಲ್ ಸಾಮ್ರಾಜ್ಯದ ಪತನದ ನಂತರ ಆ ರಹಸ್ಯ ದಾಖಲೆಯ ಅಂಶಗಳು ಕಾಣೆಯಾದವು. ಕಾಲಕ್ರಮೇಣ ಬಹಳ ಮುಖ್ಯವಾದ ವಿದ್ವಾಂಸರು, ಚೆಂಗೀಸ್ ಖಾನನ ಜೀವನದ ಹಲವು ಕಪೋಲಕಲ್ಪಿತ ಕತೆಗಳಂತೆ, ಅಂಥ ದಾಖಲೆಯೊಂದು ಇರಲೇ ಇಲ್ಲ ಎಂದರು.</p>
			<div class="inlay float-md-right maxw-600">
				<p>ಖಾನ್ ಎಂದರೆ...</p>
				<p>ಮಂಗೋಲಿಯ ಜನಾಂಗದ ಅತ್ಯಂತ ಪ್ರಸಿದ್ಧ ಕೌಟುಂಬಿಕ ಹೆಸರು ‘ಖಾನ್’. ಖಾನ್ ಎಂದರೆ ಬುಡಕಟ್ಟಿನ ಮುಖ್ಯಸ್ಥ ಎಂದು. ಹೇಗೆ ನಮ್ಮಲ್ಲಿ ಹಳ್ಳಿಯ ಮುಖಂಡನನ್ನು ಗೌಡ, ಹೆಗ್ಗಡೆ ಇಲ್ಲವೆ ಪಾಟೀಲ ಎಂದು ಕರೆಯುತ್ತಿದ್ದೆವೋ ಹಾಗೆಯೇ ಮಂಗೋಲಿಯಾದ ಗುಡ್ಡಗಾಡು ಪಂಗಡದ ಮುಖ್ಯಸ್ಥನನ್ನು ‘ಖಾನ್’ ಎಂದು ಕರೆಯುತ್ತಾರೆ. ಮಂಗೋಲ್ ಸಂತತಿಯ ಅಫ್ಘನಿ ಮತ್ತು ಮುಘಲರಿಂದ ಭಾರತಕ್ಕೆ ಬಂದ ಈ ಹೆಸರು ಇಂದು ಭಾರತದ ಮೂಲೆಮೂಲೆಗಳಲ್ಲಿನ ಅತ್ಯಂತ ಜನಪ್ರಿಯ ಮುಸ್ಲಿಂ ಕೌಟುಂಬಿಕ ಹೆಸರಾಗಿದೆ.</p>
			</div>
			<p>ಚಿತ್ರಕಾರರು ತಮ್ಮ ಊಹೆಗೆ ನಿಲುಕಿದಂತೆ ಖಾನನ ಚಿತ್ರಗಳನ್ನು ಬರೆದಂತೆ ವಿದ್ವಾಂಸರು ಚರಿತ್ರಕಾರರೂ ಸಹ ಅದನ್ನೇ ಮಾಡಿದರು. ಕೊರಿಯಾದಿಂದ ಅರ್ಮೇನಿಯಾದವರೆಗೆ ಹಲಬಗೆಯ ಕತೆಗಳು ಕಟ್ಟುಕತೆಗಳು ಹರಿದಾಡಿದವು. ಅಧಿಕೃತ ದಾಖಲೆಗಳು ದೊರಕದಿದ್ದರಿಂದ ತಮ್ಮ ಕಲ್ಪನೆ, ಭೀತಿ, ಪೂರ್ವಾಗ್ರಹಗಳಿಗೆ ಅನುಗುಣವಾಗಿ ಎಲ್ಲವನ್ನೂ ಬರೆದರು. ಶತಮಾನಗಳ ನಂತರ ಅಲೆಕ್ಸಾಂಡರ್, ಸೀಜರ್, ನೆಪೋಲಿಯನ್ ಮೊದಲಾದವರು ಮಾಡಿದ ದಾಳಿ&#x2014;ಆಕ್ರಮಣಗಳನ್ನು, ಅವರು ಇತಿಹಾಸದಲ್ಲಿ ಮಾಡಿದ ಸಾಧನೆಗಳನ್ನು ಪರಸ್ಪರ ಹೋಲಿಕೆ ಮಾಡಿ ತುಲನೆ ಮಾಡಿದರು. ಚೆಂಗೀಸ್ ಖಾನ್ ಹಾಗೂ ಮಂಗೋಲರ ಸಾಧನೆಗಳು ಮರೆತುಹೋಗಿ, ಅವರ ಕ್ರೌರ್ಯ&#x2014;ದೌರ್ಜನ್ಯಗಳು ಮಾತ್ರ ಜನರ ಮನಸ್ಸಿನಲ್ಲಿ ಉಳಿದವು. ಖಾನ್ ಮೃಗೀಯವಾದ, ಕ್ರೂರ ಆಕ್ರಮಣಕಾರನಾಗಿ ಪ್ರಸಿದ್ಧನಾದ. ಅವನ ದುರಂತ ಅಂತ್ಯ ಇವೆಲ್ಲವುಗಳ ಫಲವೆಂಬಂತೆ ಚಿತ್ರಿತವಾಯಿತು. ಚೆಂಗೀಸ್ ಖಾನ್, ಮಂಗೋಲ್ ಸಮುದಾಯ ಅಷ್ಟೇ ಏಕೆ ಏಶಿಯಾದ ಜನರು ನಾಗರಿಕತೆ, ಸಂಸ್ಕೃತಿಗಳಿಂದ ಬಹುದೂರ ಇರುವ ಬರ್ಬರಕ್ರೌರ್ಯದ ಪ್ರತಿರೂಪವಾಗಿ ಇತಿಹಾಸದಲ್ಲಿ ಉಳಿದುಹೋದರು.</p>
			<p>ಎನ್‍ಲೈಟನ್‍ಮೆಂಟ್‍ನವರೆಗೆ, ಖಾನನ ಕುರಿತಾದ ಇಂಥ ಚಿತ್ರಣ ಅವನನ್ನು ಕುರಿತು ಬರೆದ ವಾಲ್ಟೇರನ ‘ದಿ ಆರ್ಫನ್ ಆಫ್ ಚೈನಾ’ ಎಂಬ ನಾಟಕದಲ್ಲೂ ಪ್ರಚಲಿತವಾಗಿತ್ತು. ಅಲ್ಲಿ ಅವನನ್ನು ‘ರಾಜರ ರಾಜ ಅರಿಭಯಂಕರ, ಫಲಭರಿತ ಹೊಲಗದ್ದೆಗಳನ್ನು ನಾಶ ಮಾಡುವ ವಿನಾಶಕಾರ’ ಎಂದು ಕರೆಯಲಾಗಿತ್ತು. ಚಾಸರ್‍ನ ಹೊಗಳಿಕೆಗೆ ವಿರುದ್ಧವಾಗಿ ವಾಲ್ಟೇರ್ ಅವನನ್ನು ‘ಎಲ್ಲ ರಾಜರ ಕತ್ತುಗಳನ್ನು ತುಳಿದುಹಾಕಿ ಸರ್ವನಾಶ ಮಾಡುವ ಶಸ್ತ್ರಾಸ್ತ್ರಗಳನ್ನು ಹಾಸಿ ಹೊದ್ದು ರಕ್ತ ಹೀರಿ ಬೆಳೆದ ಸಿದಿಯನ್ ಸರ್ವಾಧಿಕಾರಿ’ ಎಂದು ವಿವರಿಸಿದ್ದ. ಅವನು ನಾಗರಿಕತೆಯ ಉದಾತ್ತಗುಣಗಳಿಗೆ ವಿರುದ್ಧವಾಗಿದ್ದ, ಸುಸಂಸ್ಕೃತ ಹೆಂಗಸರನ್ನು ಕ್ರೂರವಾಗಿ ಅತ್ಯಾಚಾರ ಮಾಡುವ ಮತ್ತು ತನಗೆ ಅರ್ಥವಾಗದ್ದನ್ನು ಎಷ್ಟೇ ಮಹತ್ವದ್ದಾಗಿರಲಿ ನಾಶ ಮಾಡುವ ವಿಧ್ವಂಸಕ ಎಂದು ಚಿತ್ರಿಸಿದ್ದ.</p>
			<p>ಚೆಂಗೀಸ್ ಖಾನನ ಸಂತತಿ ತರ್‍ತಾರ್, ತಾತರ್, ಮೊಗಲ್, ಮುಘಲ್, ಮೋಲ್ ಮತ್ತು ಮಂಗೋಲ್ ಎಂಬ ಬೇರೆ ಬೇರೆ ಹೆಸರುಗಳಿಂದ ಪ್ರಚಲಿತವಾದರೂ ಅಂಥ ಯಾವುದೇ ಹೆಸರನ್ನು ಕೇಳಿದರೂ ಜನ ಶಾಪವೊಂದನ್ನು ಕೇಳಿದಂತೆ ಬೆಚ್ಚುತ್ತಿದ್ದರು. 19ನೇ ಶತಮಾನದ ವಿಜ್ಞಾನಿಗಳು ಏಶಿಯಾ ಹಾಗೂ ಅಮೆರಿಕನ್ ಇಂಡಿಯನ್ ಸಮುದಾಯಗಳ ಕೀಳರಿಮೆಯನ್ನು ಹೆಚ್ಚುಮಾಡಲು ಅವರನ್ನು ಮಂಗೋಲಾಯ್ಡ್ ಸಂತತಿ ಎಂದು ಹೆಸರಿಸಿದರು. ಶ್ರೇಷ್ಠವಾದ ಬಿಳಿಯ ಜನಾಂಗಕ್ಕೆ ಸೇರಿದ ಹೆಣ್ಣುಮಕ್ಕಳು ಯಾಕೆ ಬುದ್ಧಿಮಾಂದ್ಯ ಮಕ್ಕಳಿಗೆ ಜನ್ಮ ನೀಡುತ್ತಾರೆ ಎಂದರೆ ಅವರ ಪೂರ್ವಜರಲ್ಲಿ ಯಾರೋ ಮಂಗೋಲ್ ಸೈನಿಕರಿಂದ ಅತ್ಯಾಚಾರಕ್ಕೆ ಒಳಗಾಗಿರುವುದರಿಂದ ಎಂಬ ವೈಜ್ಞಾನಿಕ ವಿವರಣೆಗಳನ್ನು ವೈದ್ಯರು ನೀಡುತ್ತಿದ್ದರು. ಇಂಥ ಶಾಪಗ್ರಸ್ತ ಮಕ್ಕಳು ಮಂಗೋಲಾಯ್ಡ್ ಸಂತತಿಯಲ್ಲಿ ಮಾತ್ರ ಹುಟ್ಟಬಲ್ಲವು ಎನ್ನುತ್ತಿದ್ದರು. ಅಪಾರ ಸಂಪತ್ತು ಐಶ್ವರ್ಯವನ್ನು ಹೊಂದಿದ ಬಂಡವಾಳಶಾಹಿಗಳು ಪ್ರಜಾಪ್ರಭುತ್ವಕ್ಕೆ ವಿರುದ್ಧವಾದ, ಸಮಾನತೆಗೆ ವಿರುದ್ಧವಾದ ಮೌಲ್ಯಗಳನ್ನು ಹೊಂದಿದ್ದೇ ಆದರೆ ಅವರನ್ನು ‘ಮೊಗಲ್’ (ಪರ್ಶಿಯನ್ ಭಾಷೆಯಲ್ಲಿ ಮಂಗೋಲರಿಗೆ ಬಳಸುವ ಪದ) ಎಂದು ಕರೆದು ಹೀಗಳೆಯುತ್ತಿದ್ದರು.</p>
			<p>ಕಾಲಕಳೆದ ಹಾಗೆ ಮಂಗೋಲರು ಬೇರೆಯವರ ಸೋಲು ಹಾಗೂ ನ್ಯೂನತೆಗಳಿಗೆ ತೋರುಬೆರಳಾದರು. ರಷ್ಯಾ ದೇಶ ವಿಜ್ಞಾನ ತಂತ್ರಜ್ಞಾನದಲ್ಲಿ ಪಶ್ಚಿಮಕ್ಕೆ ಸರಿಸಾಟಿಯಾಗಲು ಸಾಧ್ಯವಾಗದ್ದಕ್ಕೆ, ಜಪಾನ್ ಮಿಲಿಟರಿ ಶಕ್ತಿಯಲ್ಲಿ ಹಿಂದೆ ಬಿದ್ದದ್ದಕ್ಕೆ ಚೆಂಗೀಸ್ ಖಾನನ ದಾಳಿಯೊಂದೇ ಕಾರಣವಾಗಿತ್ತು. ಪರ್ಶಿಯಾ ತನ್ನ ನೆರೆಯದೇಶಗಳ ಎಣಿಕೆಯಲ್ಲಿ ಹಿಂದೆ ಬಿದ್ದದ್ದಕ್ಕೆ ಮಂಗೋಲರು ಅಲ್ಲಿನ ನೀರಾವರಿ ವ್ಯವಸ್ಥೆಯನ್ನು ನಾಶಮಾಡಿದ್ದೇ ಕಾರಣವಾಗಿತ್ತು. ಜಪಾನ್ ಹಾಗೂ ಯೂರೋಪ್‍ನ ಹೋಲಿಕೆಯಲ್ಲಿ ಚೀನಾ ಹಿಂದೆ ಬಿದ್ದದ್ದಕ್ಕೆ ಮಂಗೋಲರು ಮತ್ತು ಮಂಚು ಅಧಿಪತಿಗಳ ದುರಾಕ್ರಮಣ ಕಾರಣವಾಗಿತ್ತು. ಭಾರತ ಬ್ರಿಟಿಶ್ ವಸಾಹತುಶಾಹಿಯನ್ನು ಹಿಮ್ಮೆಟ್ಟಿಸಲು ಸಾಧ್ಯವಾಗದೇ ಇದ್ದದ್ದು ಮೊಗಲರ ದುರಾಡಳಿತದ ಕಾರಣದಿಂದ. ಇಪ್ಪತ್ತನೇ ಶತಮಾನದಲ್ಲಿ ಅರಬ್ ದೇಶದ ರಾಜಕಾರಣಿಗಳು ನೀಡಿದ ಹೇಳಿಕೆಯ ಪ್ರಕಾರ, ಮಂಗೋಲರು ಅರಬ್ಬರ ಅದ್ಭುತ ಗ್ರಂಥಾಲಯಗಳನ್ನು ಹಾಗೂ ಮಹಾನಗರಗಳನ್ನು ನಾಶಮಾಡದೇ ಇದ್ದಿದ್ದರೆ, ಮುಸ್ಲಿಮರು ಅಮೆರಿಕಾಕ್ಕಿಂತ ಮೊದಲೇ ಪರಮಾಣುಬಾಂಬನ್ನು ಕಂಡುಹಿಡಿಯುತ್ತಿದ್ದರು. 2002ರಲ್ಲಿ ಆಫ್ಘಾನಿಸ್ತಾನದಿಂದ ತಾಲಿಬಾನಿಗಳನ್ನು ಅಮೆರಿಕಾದ ಕ್ಷಿಪಣಿಗಳು ಬಾಂಬುಗಳು ನಾಶಮಾಡಿದಾಗ ತಾಲಿಬಾನ್ ಸೈನಿಕರು ಅಮೆರಿಕಾದ ದಾಳಿಯನ್ನು ಮಂಗೋಲರ ದಾಳಿಗೆ ಹೋಲಿಸಿದರು. ವರ್ಷದ ನಂತರ ಇರಾಕಿನ ಜನಗಳನ್ನು ಉದ್ದೇಶಿಸಿ ಭಾಷಣ ಮಾಡುತ್ತ, ಇರಾಕ್‍ನ ಮೇಲೆ ಅಮೆರಿಕನ್ನರು ಮಾಡಿದ ದಾಳಿ ಹಾಗೂ ತನ್ನನ್ನು ಅಧಿಕಾರದಿಂದ ಇಳಿಸುವ ಸಂಚು, ಮಂಗೋಲರ ಆಕ್ರಮಣಕ್ಕೆ ಸಮವಾದದ್ದು ಎಂದು ಸದ್ದಾಮ್ ಹುಸೇನ್ ಹೇಳಿದ್ದ. ಇಂಥ ಶಬ್ದಾಡಂಬರದ ರಾಜಕೀಯ ವಾದಗಳು, ಹುಸಿ ವೈಜ್ಞಾನಿಕತರ್ಕಗಳು, ವಿದ್ವಾಂಸರ ಆಧಾರರಹಿತ ಊಹೆಗಳ ನಡುವೆ ಚೆಂಗೀಸ್ ಖಾನನ ಸತ್ಯ ಯಾರ ಅರಿವಿಗೆ ಬಾರದೆ ಎಲ್ಲೋ ಸಮಾಧಿಯಾಗಿತ್ತು. ಅವನ ಹುಟ್ಟೂರು ಹಾಗೂ ಪ್ರದೇಶವನ್ನು ಇಪ್ಪತ್ತನೇ ಶತಮಾನದ ಕಮ್ಯುನಿಸ್ಟರು ಹಿಂದಿನ ಶತಮಾನಗಳ ಯೋಧರ ಹಾಗೆ ಯಾರ ವಶಕ್ಕೂ ಸಿಗದಂತೆ ರಹಸ್ಯವಾಗಿಟ್ಟಿದ್ದರು. ಮಂಗೋಲರ ಚರಿತ್ರೆಯ ವಿವರಗಳನ್ನೊಳಗೊಂಡ ‘ದಿ ಸೀಕ್ರೆಟ್ ಹಿಸ್ಟರಿ ಆಫ್ ಮಂಗೋಲ್’ ಎಂಬ ದಾಖಲೆ ಇತಿಹಾಸದ ಕತ್ತಲೆಯ ಕುಹರಗಳಲ್ಲಿ ಕಳೆದುಹೋಗಿದ್ದೇ ಅಲ್ಲದೆ, ಒಮ್ಮೆ ಶಾಶ್ವತವಾಗಿ ಕಣ್ಮರೆಯಾಯಿತು, ಚೆಂಗೀಸ್ ಖಾನನ ಸಮಾಧಿಯಂತೆ.</p>
			<p><strong>*ಜಾಕ್ ವೆದರ್‌ಫೊ಼ೕರ್ಡ್ ಅಮೆರಿಕದ ಮಕಾಲೆಸ್ಟರ್ ಕಾಲೇಜಿನಲ್ಲಿ ಮಾನವಶಾಸ್ತ್ರದ ಪ್ರಾಧ್ಯಾಪಕರು. <br />*ಅನುವಾದಕ ಡಾ. ಸಿರಾಜ್ ಅಹ್ಮದ್ ಶಿವಮೊಗ್ಗಾದ ಸಹ್ಯಾದ್ರಿ ಕಾಲೇಜಿನಲ್ಲಿ ಆಂಗ್ಲ ಪ್ರಾಧ್ಯಾಪಕರು. </strong></p>
		</div>
		<?php require_once(PHY_FLAT_URL . 'article-lists/others.php'); ?>
	</div>
</div>

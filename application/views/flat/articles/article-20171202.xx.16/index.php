<div class="container-fluid">
	<div class="row align-items-top justify-content-center kannada">
		<div class="col-md-8 article">
			<p class="date english">2<sup>nd</sup> December 2017</p>
			<h1 class="title">ಚಾಮರಸನ ಪ್ರಭುಲಿಂಗಲೀಲೆ<h1>
			<h2 class="author">ಪ್ರೊ.ಹೆಚ್.ಜೆ.ಸರಸ್ವತಿ </h2>
			<p class="description">ಹನ್ನೆರಡನೆಯ ಶತಮಾನದ ಶರಣ ಚಳವಳಿಯನ್ನು ಅಲ್ಲಮ ಕೇಂದ್ರಿತವಾಗಿ ನೋಡಿದರೆ ಹೇಗೆ ಕಾಣಿಸಬಹುದು ಎನ್ನುವುದನ್ನು ತೋರಿಸುವ ಕೃತಿ ಚಾಮರಸನ ’ಪ್ರಭುಲಿಂಗಲೀಲೆ’</p>
			<p>ಹನ್ನೆರಡನೆಯ ಶತಮಾನದ ವಚನ ಚಳವಳಿ ಹಾಗೂ ಕಲ್ಯಾಣದಲ್ಲಿ ನಡೆದ ಸಾಮಾಜಿಕ ಹೋರಾಟಗಳು ಕನ್ನಡ ಸಾಹಿತ್ಯ ಸಂಸ್ಕೃತಿಯಲ್ಲಿ ಗಣನೀಯ ಪರಿಣಾಮಗಳನ್ನುಂಟು ಮಾಡಿದ ಘಟನೆಗಳು. ಈ ವಿದ್ಯಮಾನಗಳ ಮೇಲಿನ ಕಥನಗಳನ್ನು ಕನ್ನಡ ಕವಿಗಳು ಎಲ್ಲ ಕಾವ್ಯಪ್ರಕಾರಗಳಲ್ಲಿ, ಶಿಷ್ಟ ಮತ್ತು ಜನಪದ ಸಾಹಿತ್ಯಗಳಲ್ಲಿ ರಚಿಸಿದರು. ಇಂತಹ ಕಥನಗಳ ಪ್ರಾರಂಭವನ್ನು 13ನೆಯ ಶತಮಾನದ ಪ್ರಾರಂಭದಲ್ಲಿಯೇ ಕಾಣಬಹುದು. ಕನ್ನಡ ಸಾಹಿತ್ಯದ ಸುವರ್ಣಯುಗವೆಂದೇ ಕೀರ್ತಿತ ವಾದ ಚಂಪೂ ಸಾಹಿತ್ಯಕ್ಕೆ ಪ್ರತಿಭಟನೆಯಂತೆ ಹದಿಮೂರನೆಯ ಶತಮಾನದ ಹರಿ ಹರ, ರಾಘವಾಂಕರ ರಗಳೆ-ಷಟ್ಪದಿ ಕಾವ್ಯಗಳು ರಚನೆಯಾಗತೊಡಗಿದವು. ಸತ್ತವರ, ಯುದ್ಧದ ಕಥಾವಸ್ತುಗಳನ್ನು ಹರಿ ಹರನು ಕಾವ್ಯವಸ್ತುವನ್ನಾಗಿಸಲು ನಿರಾಕರಿಸಿದ. ಇವುಗಳಿಗೆ ಪರ್ಯಾಯ ವಾಗಿ ಅವನು ತನ್ನ ಹಿರಿಯ ಸಮಕಾಲೀನರಾಗಿದ್ದ ಶರಣ ಚಳವಳಿಯ ಎಲ್ಲ ವರ್ಗದ, ಜಾತಿಯ ವ್ಯಕ್ತಿಗಳನ್ನು ಕುರಿತು ರಗಳೆಗಳನ್ನು ರಚಿಸಿದ. ಹೀಗೆ ಕಥಾವಸ್ತು, ಛಂದಸ್ಸು ಮತ್ತು ಭಾμÉಗಳಲ್ಲಿ ಹೊಸತನವನ್ನು ಕನ್ನಡ ಸಾಹಿತ್ಯಕ್ಕೆ ಹರಿಹರ ಒದಗಿಸಿದ. ಅವನ ಸೋದರಳಿಯನಾದ ರಾಘವಾಂಕನು ಷಟ್ಪದಿ ಕಾವ್ಯಗಳ ಮೂಲಕ ಹರಿಹರನ ಹೊಸ ಮಾರ್ಗವನ್ನು ಅನುಸರಿಸುತ್ತಲೇ, ದೀರ್ಘ ಕಾವ್ಯಗಳನ್ನು ರಚಿಸುವ ಚಂಪೂ ಕವಿಗಳ ಪರಂಪರೆಯನ್ನೂ ಮುಂದುವರೆಸಿದ.</p>
<p>ಹರಿಹರ ರಾಘವಾಂಕರ ಕಾವ್ಯಮಾರ್ಗ ಎರಡು ಶತಮಾನಗಳ ನಂತರ ವಿಜಯನಗರದ ಪ್ರೌಢದೇವರಾಯನ (ಸುಮಾರು 1425- 1446) ಕಾಲದಲ್ಲಿ ಹೊಸ ಆಯಾಮವೊಂದನ್ನು ಪಡೆದುಕೊಂಡಿತು. ವಿಜಯನಗರದಲ್ಲಿಯೇ ಇದ್ದರು ಎನ್ನಲಾಗುವ ನೂರೊಂದು ವಿರಕ್ತರು ವಚನಗಳ ಸಂಕಲನ, ಸಂಪಾದನೆ ಹಾಗೂ ವಚನಕಾರರ ಜೀವನಕಾವ್ಯಗಳನ್ನು ರಚಿಸುವ ಹೊಸದಾರಿಗಳನ್ನು ಅನ್ವೇಷಿಸತೊಡಗಿದರು. ಅವರಲ್ಲಿ ಬಹಳ ಮುಖ್ಯನಾದವನು ‘ಪ್ರಭುಲಿಂಗಲೀಲೆ’ ಕಾವ್ಯವನ್ನು ರಚಿಸಿದ ಚಾಮರಸ. ಹರಿ ಹರನು ಅಲ್ಲಮನನ್ನು ಕುರಿತು ‘ಪ್ರಭುದೇವರ ರಗಳೆ’ಯನ್ನು ಬರೆದಿದ್ದರೆ, ಚಾಮರಸ ಅನೇಕ ಬದಲಾವಣೆಗಳನ್ನು ಮಾಡಿಕೊಳ್ಳುತ್ತ ಅಲ್ಲಮನ ಬದುಕನ್ನು ‘ಲೀಲೆ’ಯಾಗಿಸಿದ್ದಾನೆ. ಭಾಮಿನಿ ಷಟ್ಪದಿಯಲ್ಲಿರುವ ಈ ಕಾವ್ಯವು 25 ಗತಿಗಳನ್ನು 1111 ಪದ್ಯಗಳನ್ನು ಹೊಂದಿದೆ. ಚಾರಿತ್ರಿಕ ವ್ಯಕ್ತಿತ್ವಕ್ಕೆ ಪುರಾಣದ, ಪವಾಡದ ಮೆರುಗನ್ನು ನೀಡುತ್ತದೆ.</p>
<p>ಚಾಮರಸ ವಿರಕ್ತನಾಗಿದ್ದುದರಿಂದಲೋ, ಕಥಾನಾಯಕನ ಲೀಲೆಗೆ ಪ್ರಾಮುಖ್ಯ ನೀಡಿದ್ದರಿಂದಲೋ ತನ್ನ ವೈಯಕ್ತಿಕ ವಿವರಗಳನ್ನು ಕಾವ್ಯದಲ್ಲಿ ಪ್ರಸ್ತಾಪಿಸಿಲ್ಲ. ಈತನ ನಂತರ ಬಂದ ಕಾವ್ಯಗಳು ಪ್ರಸ್ತಾಪಿಸಿರುವ ಅಂಶಗಳ ಆಧಾರದ ಮೇಲೆ ಚಾಮರಸನು ವಿಜಯನಗರದ ಎರಡನೇ ಪ್ರೌಢದೇವರಾಯನ ಆಸ್ಥಾನದಲ್ಲಿದ್ದ ನೂರೊಂದು ವಿರಕ್ತರಲ್ಲಿ ಒಬ್ಬನೆಂದು ತಿಳಿಯಬಹುದು.</p>
<p>ಪ್ರಚಲಿತವಿರುವ ದಂತಕತೆಯ ಪ್ರಕಾರ ಕುಮಾರವ್ಯಾಸ ಮತ್ತು ಚಾಮ ರಸರು ಸಮಕಾಲೀನರು, ಬಂಧುಗಳು. ಪ್ರೌಢದೇವರಾಯ ದೊರೆಯು ಇಬ್ಬರಿಗೂ ಮಹಾಭಾರತವನ್ನು ಬರೆಯಲು ಸೂಚಿಸಿದನು. ಚಾಮರ¸ ಬರೆದ ಭಾರತವು ವಿದ್ವಾಂಸರ ಮೆಚ್ಚುಗೆ ಗಳಿಸಿದಾಗ ನೊಂದ ಕುಮಾರವ್ಯಾಸನು ಚಾಮರಸನ ತಂಗಿಯಾದ ತನ್ನ ಹೆಂಡತಿಯಿಂದ ಅಣ್ಣನ ಕಾವ್ಯವನ್ನು ಸುಡಿಸಿದನೆಂದೂ, ಕುಮಾರವ್ಯಾಸನಿಗೆ ಸಲ್ಲುತ್ತಿದ್ದ ಕನಕಸ್ನಾನವನ್ನು ತಪ್ಪಿಸಲು ನೂರೊಂದು ವಿರಕ್ತರಲ್ಲಿ ಒಬ್ಬನಾಗಿದ್ದ ಜಕಣಾಚಾರ್ಯ ದಿನವೊಂದಕ್ಕೆ 101 ಪದ್ಯಗಳಂತೆ ಹನ್ನೊಂದು ದಿನಗಳಲ್ಲಿ ಪ್ರಭುಲಿಂಗಲೀಲೆಯನ್ನು ಚಾಮರಸನಿಂದ ಬರೆಸಿದರೆನ್ನುವ ದಂತಕತೆಯು ಪ್ರಚಲಿತವಾಗಿದೆ. ಇದರ ಸತ್ಯಾಸತ್ಯತೆಗಳು ಏನೇ ಇರಲಿ ಈ ಪ್ರಸಂಗವು ಹಲವಾರು ಸಂಕೀರ್ಣ ಸಮಸ್ಯೆಗಳನ್ನು ಅನಾವರಣಗೊ ಳಿಸುತ್ತದೆ.</p>
<p>‘ಪ್ರಭುಲಿಂಗಲೀಲೆ’ಯು ಸಿದ್ಧಪುರುಷ ಅಲ್ಲಮನ ವ್ಯಕ್ತಿತ್ವವನ್ನು ಪರಿಚಯಿಸುವ ಕೃತಿ. ಹರಿಹರನ ಅಲ್ಲಮ ಸಾಧಕ, ಬಾಲ್ಯದಿಂದ ಸಾಧನೆಯ ಪಥದಲ್ಲಿ ಚಲಿಸುತ್ತಿರುವವನು. ಆದರೆ ಚಾಮರಸನು ಅಲ್ಲಮನನ್ನು ಹುಟ್ಟಿನಿಂದಲೇ ಯೋಗಿಯೆಂದು ಬಣ್ಣಿಸುತ್ತಾನೆ. ಪ್ರಭುಲಿಂಗಲೀಲೆಯ ಅಲ್ಲಮ ಶಿವನ ಸಾತ್ವಿಕಾಂಶದ ಮಾನುಷ ಅವತಾರ. ಕಥೆಯು ಪ್ರಾರಂಭವಾಗುವುದೇ ಕೈಲಾಸದಲ್ಲಿ ಶಿವ-ಪಾರ್ವತಿಯರ ನಿತ್ಯಸುಖದ ಚರ್ಚೆಯಿಂದ. ಶಿವನ ಒಡ್ಡೋಲಗದ ಮಹಾಘನಮಹಿಮರು ಭವಕ್ಕೆ ಬಾರದೆ ನಿತ್ಯಸುಖದಿಂದಿರುವರೋ ಎಂದು ಪಾರ್ವತಿ ಪ್ರಶ್ನಿಸುತ್ತಾಳೆ. ಶಿವನ ನಾಮರೂಪಕ್ರಿಯೆಗಳನ್ನು ಗೆಲ್ಲಬಲ್ಲವರಿಗೆ ಮಾತ್ರ ನಿತ್ಯ ಸುಖವೆಂದೂ, ಅದಕ್ಕೆ ಭೂಮಿಯಲ್ಲಿ ಮಾನವ ಶರೀರಿಗಳಾಗಿ ಹುಟ್ಟಿ ಸಾಧನೆ ಮಾಡಬೇಕೆಂದು ಶಿವನು ಉತ್ತರಿಸುತ್ತಾನೆ. ಅದಕ್ಕೆ ಪಾರ್ವತಿಯು ಭೂಲೋಕದಲ್ಲಿ ಇದನ್ನು ಸಾಧಿಸುವ ಗುರು ಯಾರು ಎಂದು ಮರುಪ್ರಶ್ನೆ ಹಾಕುತ್ತಾಳೆ. ಆಗ ಶಿವ ಬಹಳ ಕಾಲದಿಂದ ನಿರಹಂಕಾರ ಮತ್ತು ಸುಜ್ಞಾನಿ ದಂಪತಿಗಳ ಪ್ರಾರ್ಥನೆಗೆ ಒಲಿದು ಜನಿಸಿರುವ ಶಿವನ ಸಾತ್ವಿಕರೂಪವಾದ ಅಲ್ಲಮನೇ ಗುರುವೆಂದನು. ಈ ರೀತಿಯಲ್ಲಿ ಶರಣ ಸುಮುದಾಯದೊಳಗೆ ಅಲ್ಲಮನ ಪ್ರಾಮುಖ್ಯವನ್ನು ಚಾಮರಸನು ತನ್ನ ಕಾವ್ಯದ ಮೂಲಕ ಸ್ಥಾಪಿಸುತ್ತಾನೆ.</p>
<p>ಅಲ್ಲಮನನ್ನು ವಶಪಡಿಸಿಕೊಂಡು ನಿಜತತ್ವವನ್ನು ತಿಳಿಯುವುದಕ್ಕಾಗಿ ಪಾರ್ವತಿಯು ತನ್ನ ತಾಮಸಕಳೆಯ ಮೂರ್ತಿಯಾದ ಮಾಯೆಯನ್ನು ದೊರೆ ಮಮಕಾರ ಮತ್ತು ಅವನ ರಾಣಿ ಮೋಹಿನಿದೇವಿಯರ ಮಗಳಾಗಿ ಹುಟ್ಟಲು ಕಳುಹಿಸುತ್ತಾಳೆ. ಅತ್ಯಂತ ರೂಪವತಿಯಾದ ಮಾಯೆ ಯೌವ್ವನಕ್ಕೆ ಬರಲು ಕುಲಗುರು ಅಹಂಕಾರಾಚಾರ್ಯನು ಅವಳಿಗೆ ಶಿವನನ್ನು ಒಲಿಸಿಕೊಳ್ಳುವ ಮಂತ್ರೋಪದೇಶವನ್ನು ಮಾಡಿದನು. ಆಕೆ ಪ್ರತಿನಿತ್ಯ ಮಧುಕೇಶ್ವರ ದೇವಾಲಯದಲ್ಲಿ ಶಿವನನ್ನೇ ಪತಿಯನ್ನಾಗಿ ಪಡೆಯಬೇಕೆಂದು ನಿμÉ್ಠಯಿಂದ ಪೂಜಿಸುತ್ತಿದ್ದಳು.</p>
<p>ದೇವಾಲಯದಲ್ಲಿ ಮದ್ದಳೆ ಬಾರಿಸುತ್ತಿದ್ದ ಅಲ್ಲಮನ ರೂಪಿಗೆ, ಮದ್ದಳೆ ದನಿಗೆ ಮಾಯೆ ಮನಸೋತಳು. ರಾಜನ ಅನುಮತಿಯೊಂದಿಗೆ ಅಲ್ಲಮನು ಮಾಯೆಗೆ ನಾಟ್ಯಾಚಾರ್ಯನೂ ಆದ. ಆದರೆ ಅಲ್ಲಮ ಮಾಯೆಯ ಪ್ರೀತಿಯ ಬೇಡಿಕೆಯನ್ನು ನಿರಾಕರಿಸಿದ. ಅಲ್ಲಮನಿಗೆ ಬೇಕಾದಾಗ ದೇಹವಾಗಿ, ಬೇಡವಾದಾಗ ದೇಹವನ್ನು ತ್ಯಜಿಸುವ ಲೀಲಾ ಸ್ವಾತಂತ್ರ್ಯವಿದೆ. ಶರೀರರೂಪಿ ಸುಂದರ ಅಲ್ಲಮನು ಮಾಯೆ ಸಮೀಪಿಸುತ್ತಿದ್ದಂತೆ ಶರೀರವನ್ನು ವಿಸರ್ಜಿಸುವ ಸ್ವಾತಂತ್ರ್ಯವುಳ್ಳವನು. ಮಾಯೆಯನ್ನು ತ್ಯಜಿಸಿಹೋದ ಅಲ್ಲಮನನ್ನು ಬರಿಗಾಲಲ್ಲೇ ನಾಡಾಡಿಯಂತೆ ಅರಸುತ್ತಾ ಕಾಡಿನಲ್ಲಿ ಅಲೆಯುವ ನೈಜಪ್ರೇಮಿ ಮಾಯೆ. ಹೀಗೆ ಹುಡುಕುತ್ತ ಕಾಡಿನಲ್ಲಿ ಮಾಯೆ ಅಲ್ಲಮನನ್ನು ಕಂಡಾಗ ಮತ್ತೆ ಅಲ್ಲಮ ಅವಳನ್ನು ನಿರಾಕರಿಸುತ್ತಾನೆ. ಆಗ ಪಾರ್ವತಿಯೇ ವಿಮಳೆಯನ್ನು ಕಳುಹಿಸಿ, ಅವರಿಬ್ಬರ ಮಿಲನವನ್ನು ಸಾಧ್ಯವಾಗಿಸಬೇಕಾಗುತ್ತದೆ.</p>
<p>ಆಧುನಿಕ ದೃಷ್ಟಿಯಿಂದ ನೋಡಿದಾಗ, ನಮ್ಮ ಸಹಾನುಭೂತಿ ಮಾಯೆಗೇ. ಹರಿಹರನ ಕಾಮಲತೆ ಚಾಮರಸನಲ್ಲಿ ಮಾಯೆಯಾಗಿದ್ದಾಳೆ. ಇಲ್ಲಿ ಮತ್ತೊಮ್ಮೆ ಚಾಮರಸನು ಅಲ್ಲಮನ ವ್ಯಕ್ತಿತ್ವವನ್ನು ಹರಿಹರನಿಗಿಂತ ಭಿನ್ನವಾಗಿ ಚಿತ್ರಿಸುತ್ತಾನೆ. ಹರಿಹರನ ಕಾವ್ಯದಲ್ಲಿ ಮಾಯೆಯ ಸಾವಿನ ನಂತರ ಅಲ್ಲಮನು ವಿರಹದಿಂದ ಪರಿತಪಿಸಿದರೆ ಚಾಮರಸನ ಪ್ರಭುಲಿಂಗಲೀಲೆಯಲ್ಲಿ ಮಾಯೆಯನ್ನು ಅಲ್ಲಮ ಗೆಲ್ಲುತ್ತಾನೆ. ಪಾರ್ವತಿಯ ಮಧ್ಯಪ್ರವೇಶದಿಂದ ಅಲ್ಲಮ ಮಾಯೆಯರ ದೈಹಿಕ ಮಿಲನವಾದರೂ, ಅದು ಮಾಯಾಲೀಲೆಯಿಂದ ಮಾತ್ರ ಎಂದು ಚಾಮರಸ ಸೂಚಿಸುತ್ತಾನೆ. ಅಲ್ಲದೆ ಅಲ್ಲಮನ ವಿರಕ್ತಿ ಮಾಯೆಯನ್ನು ಕಳೆದುಕೊಂಡ ನೋವು, ವಿರಹದ ದುಃಖದಿಂದಲ್ಲ. ಬದಲಿಗೆ ಅವನು ಹುಟ್ಟಿನಿಂದಲೇ ವಿರಕ್ತ. ಚಾಮರಸನ ಕಥನದಲ್ಲಿ ದೇಹ ಮಾಯೆ, ಹೆಣ್ಣು ಮಾಯೆ, ಅದನ್ನು ಗೆಲ್ಲುವವನು ಪ್ರಭು. ಅದೂ ಲೀಲೆಯಿಂದ. ಅಲ್ಲಮನ ಸಾಧಕ ಸ್ಥಾನಮಾನವನ್ನು, ವಿರಕ್ತ ವ್ಯಕ್ತಿತ್ವವನ್ನು ಚಾಮರಸನು ಅತ್ಯಂತ ರೋಚಕವಾಗಿ, ಸುದೀರ್ಘವಾಗಿ ವರ್ಣಿಸಿದ್ದಾನೆ.</p>
<p>ಮಾಯೆ ಕೈಲಾಸಕ್ಕೆ ಹಿಂತಿರುಗಿದ ನಂತರ ಪಾರ್ವತಿ ತನ್ನ ಸಾತ್ವಿಕ ರೂಪವನ್ನು ಉಡುತಡಿಯ ನಿರ್ಮಳ ಸುಮತಿಯರೆಂಬ ದಂಪತಿಯ ಮಗಳಾಗಿ ಹುಟ್ಟಲು ಕಳುಹಿಸಿದಳು. ಆಗ ಹುಟ್ಟಿದ ಶಿಶುವು ಮಹಾದೇವಿಯೆಂಬ ಹೆಸರನ್ನು ಪಡೆಯಿತು. ಈ ನಡುವೆ ಶಿವನ ಆದೇಶದಂತೆ ಕೈಲಾಸದ ವೃಷಭನು ಮಾದರಸ ಮಾದಲಾಂಬಿಕೆಯರ ಮಗನಾಗಿ ಬಸವಣ್ಣನೆಂಬ ಹೆಸರಿನಿಂದ ಜನ್ಮವೆತ್ತಿದನು.</p>
<p>ಮಹಾದೇವಿಯ ಪ್ರಸಂಗವನ್ನು ಕೂಡ ಚಾಮರಸನು ಹರಿಹರನಿಗಿಂತ ಭಿನ್ನವಾಗಿ ಚಿತ್ರಿಸಿದ್ದಾನೆ. ಮಹಾದೇವಿ ತನ್ನ ರೂಪಿಗೆ ಮರುಳಾಗಿ ವಿವಾಹವಾಗಬಯಸಿದ ಕೌಶಿಕನನ್ನು ಷರತ್ತಿನೊಂದಿಗೆ ವಿವಾಹವಾದಳು. ಮದುವೆಯಾದ ದಿನವೇ ದೊರೆಯು ಶಿವಭಕ್ತನಾಗಬೇಕು ಎಂದು ಒತ್ತಾ ಯಿಸಿದಳು. ಅವನು ನಿರಾಕರಿಸಿದಾಗ ಅವನು ನೀಡಿದ್ದ ಒಡವೆ ವಸ್ತ್ರಗಳನ್ನು ಕಳಚಿಟ್ಟು ವಿರಕ್ತೆಯಾಗಿ, ಕೇಶಾಂಬರಿಯಾಗಿ ಹೊರಬಂದಳು. ಅಲ್ಲಮ ಮಾಯೆಯೆಂಬ ಹೆಣ್ಣನ್ನು ಗೆದ್ದಂತೆ, ಇಲ್ಲಿ ಮಹಾದೇವಿಯು ತಾನೊಲ್ಲದ ಗಂಡನನ್ನು ನಿರಾಕರಿಸಿ, ತಾನೊಲಿದ ಚನ್ನಮಲ್ಲಿಕಾರ್ಜುನನನ್ನು ಅರಸುತ್ತ ತವರನ್ನು ತೊರೆದು ಏಕಾಂಗಿಯಾಗಿ ಸಾಧನೆಯ ಹಾದಿಯಲ್ಲಿ ಸಾಗುತ್ತಾಳೆ. ಇವಳಿಗೂ ಮುಂದೆ ಕಲ್ಯಾಣದಲ್ಲಿ ಅಲ್ಲಮನ ಮಾರ್ಗದರ್ಶನ ದೊರಕುತ್ತದೆ.</p>
<p>ಅಲ್ಲಮ ಸಂಚಾರಿಯಾಗಿ ತನಗೆದುರಾದ ಅನೇಕರನ್ನು ಉದ್ಧರಿಸುತ್ತ ಸಾಗುತ್ತಾನೆ. ಈ ಮೂಲಕ ಕವಿ ಚಾಮರಸ ಅಲ್ಲಮನನ್ನು 12ನೇ ಶತಮಾನದ ಶರಣ ಚಳವಳಿಯ ಕೇಂದ್ರದಲ್ಲಿರಿಸಿಕೊಂಡರೆ ಅದು ಹೇಗೆ ಕಾಣಿಸಬಹುದು ಎನ್ನುವುದನ್ನು ನಮಗೆ ತೋರಿಸುತ್ತಾನೆ. ಗುರುಲಿಂಗಜಂಗಮ ಸೇವೆಗಾಗಿ ಕಾಯಕ ಮಾಡಿ ಮುಕ್ತಿ ಪಡೆಯಲು ಶ್ರಮಿಸುತ್ತಿದ್ದ ಗೊಗ್ಗಯ್ಯನಿಗೆ ಪ್ರಾಣಲಿಂಗಜ್ಞಾನದ ಅಗತ್ಯವನ್ನು ಬೋಧಿಸಿ, ಅನಿಮಿಷ ಯೋಗಿಯ ದರ್ಶನ ಮಾಡಿಸುತ್ತಾನೆ. ಹರಿಹರನಲ್ಲಿ ಅನಿಮಿಷಯೋಗಿಯು ಅಲ್ಲಮನ ಗುರುವಾದರೆ ಇಲ್ಲಿ ಬೇಸಾಯಕ್ಕೆ ನೆಲವನ್ನು ಅಗೆಯುತ್ತಿದ್ದ ಗೊಗ್ಗಯ್ಯನಿಗೆ ನೆಲದಡಿಯ ನಿಧಾನದಂತೆ ಅನಿಮಿಷಯೋಗಿ ಧ್ಯಾನಸ್ಥ ಸ್ಥಿತಿಯಲ್ಲಿದ್ದ ಅನಿಮಿಷನು ಕಾಣುತ್ತಾನೆ. ಅವನ ಕೈಲಿದ್ದ ಶಿವಲಿಂಗವು ಅಲ್ಲಮನ ಕೈಸೇರಿದ ಪವಾಡವನ್ನು ಕಂಡ ಗೊಗ್ಗಯ್ಯ ಅಲ್ಲಮನಿಗೆ ಶರಣಾಗುತ್ತಾನೆ.</p>
<div class="inlay float-md-left maxw-300">
<h3>ಹೆಚ್ಚಿನ ಓದಿಗೆ</h3>
<p>ಪ್ರಭುಲಿಂಗಲೀಲೆಯ ಹಲವಾರು ಅವತರಣಿಕೆಗಳು ಇದುವರಗೆ ಪ್ರಕಟವಾಗಿವೆ. ಸಾಮಾನ್ಯ ಓದುಗರಿಗೆ ಕನ್ನಡ ಸಾಹಿತ್ಯ ಪರಿಷತ್ ಪ್ರಕಟಿಸಿರುವ ಪ್ರಭುಲಿಂಗಲೀಲೆಯ ಸರಳಗದ್ಯ ಅನುವಾದವನ್ನು ಹೊಂದಿರುವ ಅವತರಣಿಕೆ (ಅನುವಾದಕರು ಪ್ರೊ.ಎಸ್. ವಿದ್ಯಾಶಂಕರ್) ಬಹಳ ಉಪಯುಕ್ತ ವಾದುದು. ಈ ಕಾವ್ಯದ ಬಗ್ಗೆ ಹಲವಾರು ಅಧ್ಯಯನಗಳು ಪ್ರಕಟವಾಗಿವೆ. ಹೆಚ್ಚಿನ ವಿವರಗಳಿಗೆ ಆಸಕ್ತ ಓದುಗರು ಬೆಂಗಳೂರು ಮತ್ತು ಮೈಸೂರು ವಿಶ್ವವಿದ್ಯಾನಿಲಯಗಳ ಕನ್ನಡ ಸಾಹಿತ್ಯ ಚರಿತ್ರೆಗಳನ್ನು, ಪ್ರೊ.ಕೀರ್ತಿನಾಥ ಕುರ್ತುಕೋಟಿಯವರ ಕನ್ನಡ ಸಾಹಿತ್ಯ ಸಂಗಾತಿಯಲ್ಲಿರುವ ಚಾಮರಸನ ಮೇಲಿನ ಅಧ್ಯಾಯಗಳನ್ನು ನೋಡಬಹುದು.</p>
</div>
<p>ಅಣ್ಣ ಅಜಗಣ್ಣನ ಮರಣದಿಂದ ದುಃಖಿತಳಾಗಿದ್ದ ಮುಕ್ತಾಯಕ್ಕ£ Àನ್ನು ಅಲ್ಲಮನು ಸಂತೈಸಿ ಉಪದೇಶಿಸು ತ್ತಾನೆ. ಕೆರೆಕಟ್ಟೆ ಕಟ್ಟಿಸಿ ಜನೋಪಯೋಗಿ ಕಾರ್ಯ ಗಳನ್ನು ನಿರ್ವಹಿಸುತ್ತಿದ್ದ ಕಾಯಕಯೋಗಿ ಸಿದ್ಧ ರಾಮನಿಗೆ ಜ್ಞಾನೋದಯವಾಗುವಂತೆ ಮಾಡಿ, ಅವ ನೊಂದಿಗೆ ಕಲ್ಯಾಣದ ಬಸವಣ್ಣನ ಮನೆಗೆ ಬರುತ್ತಾನೆ. ಅಲ್ಲಿಯೂ ಬಸವಣ್ಣನನ್ನು ಪರೀಕ್ಷೆಗೊಳಪಡಿಸಿ, ಅವರು ಯಾರೂ ಗಮನಿಸದ ಶಿವಸ್ವರೂಪಿ ಮರುಳುಶಂಕರದೇವನ ಹಿರಿಮೆಯನ್ನು ಅಲ್ಲಿನ ಶರಣರಿಗೆ ಪರಿಚಯಿಸುತ್ತಾರೆ.</p>
<p>ಮುಂದೆ ದೇಶಸಂಚಾರ ಮಾಡುತ್ತ ಗೋರಕ್ಷನೆಂಬ ಹಠಯೋಗಿಯ£ À್ನು ಭೇಟಿಯಾಗಿ ವಜ್ರದೇಹಿಯಾಗಿದ್ದ ಅವನ ದೇಹಾಭಿಮಾನವನ್ನು ನಿವಾರಿಸಿ, ಅವನಿಗೆ ವೀರಶೈವ ತತ್ವೋಪದೇಶ ಮಾಡುತ್ತಾನೆ. ಕಡೆಗೆ ಬಸವ ಕಲ್ಯಾಣದಲ್ಲಿ ರಚಿಸಿದ ಶೂನ್ಯಸಿಂಹಾಸನವನ್ನೇರಿ ಶರಣರಿಗೆ ಜ್ಞಾನೋಪದೇಶವನ್ನು ಮಾಡಿ ಎಲ್ಲರಿಗೂ ನಿತ್ಯಪದವಿಯನ್ನು ಅನುಗ್ರಹಿಸಿ ಅಲ್ಲಿಂದ ನಿರ್ಗಮಿಸುತ್ತಾನೆ.</p>
<p>12ನೆಯ ಶತಮಾನದಲ್ಲಿ ಬದುಕಿದ್ದಿರಬಹುದಾದ ಅಲ್ಲಮನು ಉಳಿದ ಶಿವಶರಣರಿಗಿಂತ ಭಿನ್ನ ವ್ಯಕ್ತಿತ್ವವುಳ್ಳವನು, ಮಹಾಜ್ಞಾನಿ. ಅವನ ವಚನಗಳು ಚಿಂತನೆಯ ಗಹನತೆ, ಜ್ಞಾನದ ವಿಸ್ತಾರಕ್ಕೆ, ಅಭಿವ್ಯಕ್ತಿಯ ಸಂಕೀರ್ಣತೆಗೆ ಸಾಕ್ಷಿಯಾಗಿವೆ. ಅವನ ಬದುಕಿನಂತೆ ವಚನಗಳು ಸಹ ಬೆಡಗಿನವು ಆಗಿವೆ. ಇಂತಹ ಅಲ್ಲಮನನ್ನು ಚಾಮರಸನು ಕಾರಣಿಕ ಪುರುಷನಾಗಿ, ಅತಿಮಾನುಷ ವ್ಯಕ್ತಿಯಾಗಿ, ಲೀಲಾಸ್ವರೂಪಿಯಾಗಿ ಚಿತ್ರಿಸಿದ್ದಾನೆ. ಅಲ್ಲಮನನ್ನು ಕೇಂದ್ರವಾಗಿರಿಸಿಕೊಂಡು ನಿಜಸುಖವನ್ನು, ನಿತ್ಯವನ್ನು, ಶೂನ್ಯವನ್ನು ಪಡೆಯಲು ನಡೆಸಿರುವ ಪ್ರಯತ್ನ ವಿಶಿಷ್ಟವಾದುದು. ಈ ಕಥೆಯು ಭೂಮಿ ಕೈಲಾಸಗಳನ್ನು ಬೆಸೆದಿದೆ. ಕೈಲಾಸದ ಗಣಗಳು ಶಿವ ಪಾರ್ವತಿಯರ ಸಾತ್ವಿಕ ಮತ್ತು ತಾಮಸಿಕ ರೂಪಗಳು. ಭೂಮಿಯಲ್ಲಿ ಮಾನವ ದೇಹ ಧರಿಸಿವೆ. ಇವರ ಶಿವಾನುಭವದ ಮೂಲಕ ಶಿವನ ಅರ್ಧಾಂಗಿ ಶಿವೆ ಕೈಲಾಸದಲ್ಲಿ ಇದ್ದುಕೊಂಡೇ ನಿತ್ಯನಾದ ಅಲ್ಲಮನ ನಿಜವನ್ನು ತಿಳಿಯಲು ಸಾಧ್ಯವಾಗುವ ಅಪರೂಪದ ದರ್ಶನ ಸಾಧ್ಯವಾಗಿದೆ.</p>
<p>ಚಾಮರಸನಿಗೆ ವೀರಶೈವ ಪುರಾಣಗಳಲ್ಲಿ ಕಂಡುಬರುವ ಉಪಕಥೆಗಳು, ಷಟ್‍ಸ್ಥಲ, ಅμÁ್ಟವರಣ, ಪಂಚಾಚಾರಗಳು ಮುಖ್ಯ ವಾಗಿಲ್ಲ. ಅಲಂಕಾರಗಳಿಂದ ಕಾವ್ಯವನ್ನು ಸೊಗಸುಗೊಳಿಸುವ ಅಪೇಕ್ಷೆಯೂ ಅವನಿಗಿಲ್ಲ. ಆತನ ಕೃತಿಯ ಕೇಂದ್ರಬಿಂದು ಅಲ್ಲಮ ಮತ್ತು ಅವನು ಉದ್ಧರಿಸುವ ಶರಣರು. ಶೂನ್ಯಸಿಂಹಾಸನದ ಕಾಲ್ಪನಿಕ ಚಿತ್ರವು ಮುಂದೆ ಅಲ್ಲಮನೇ ಮುಖ್ಯಪಾತ್ರವಾದ ನಾಟಕೀಯ ನಿರೂಪಣೆಯ ಶೂನ್ಯಸಂಪಾದನೆಗಳಿಗೆ ಪ್ರೇರಣೆಯಾಗಿರಬಹುದು. ಇದರಿಂದಾಗಿ ಈ ಕೃತಿಯ ಚಾರಿತ್ರಿಕ ಮಹತ್ವ ಹೆಚ್ಚಾಗಿದೆ.</p>
<p>ಮಿಗಿಲಾಗಿ ಪ್ರಭುಲಿಂಗಲೀಲೆಯು ಕನ್ನಡ ಸಮುದಾಯದ ಅತ್ಯಂತ ಜನಪ್ರಿಯ ಕಾವ್ಯಗಳಲ್ಲೊಂದು. ವೀರಶೈವ-ಲಿಂಗಾಯತ ಪರಂಪರೆಯಲ್ಲಿ ಸಹ ಹಬ್ಬಹರಿದಿನಗಳಲ್ಲಿ, ಜೀವನಚಕ್ರ ಆಚರಣೆಗಳ (ಟiಜಿeಛಿಥಿಛಿಟe ಡಿiಣuಚಿಟs) ಸಂದರ್ಭಗಳಲ್ಲಿ ಪ್ರಭುಲಿಂಗಲೀಲೆಯನ್ನು ಓದಿಸಿ, ವ್ಯಾಖ್ಯಾನಿಸುವ ಪರಿಪಾಠ ಬೆಳೆದುಬಂದಿದೆ. ಹಾಗಾಗಿ ಕನ್ನಡ ಭಾಷಿಕರು ಪ್ರಭುಲಿಂಗಲೀಲೆಗೆ ಕುಮಾರವ್ಯಾಸ ಭಾರತ ಮತ್ತು ಲಕ್ಷ್ಮೀಶನ ಜೈಮಿನಿ ಭಾರತದಷ್ಟೇ ಮುಖ್ಯವಾದ ಸ್ಥಳವನ್ನು ತಮ್ಮ ಸಂಸ್ಕೃತಿಯಲ್ಲಿ ನೀಡಿದ್ದಾರೆ.</p>
<p>ಚಾಮರಸನ ಈ ಕೃತಿಯು ತೆಲುಗು, ತಮಿಳು, ಮರಾಠಿ, ಸಂಸ್ಕೃತ ಭಾμÉಗಳಿಗೆ ಅನುವಾದವಾಗಿರುವುದು ಮುಂದೆ ಅನೇಕರು ಅಲ್ಲಮಪ್ರಭುವನ್ನು ಕುರಿತು ಕೃತಿಗಳನ್ನು ರಚಿಸಿರುವುದೂ ಇದರ ಜನಪ್ರಿಯತೆ ಹಾಗೂ ಹಿರಿಮೆಗೆ ಸಾಕ್ಷಿಯಾಗಿದೆ.</p>
<p>* ಲೇಖಕರು ಪ್ರಸ್ತುತ ಅಮೆರಿಕನ್ ಇನ್ಸ್ಟಿಟ್ಯೂಟ್ ಆ¥sóï ಇಂಡಿಯನ್ ಸ್ಟಡೀಸ್‍ನ ಕನ್ನಡ ಕಾರ್ಯಕ್ರಮದಲ್ಲಿ ಗೌರವ ಪ್ರಾಧ್ಯಾಪಕರು.</p>

			</div>
			<?php require_once(PHY_FLAT_URL . 'article-lists/others.php'); ?>
	</div>
</div>

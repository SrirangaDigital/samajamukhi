<div class="container-fluid">
	<div class="row align-items-top justify-content-center kannada">
		<div class="col-md-8 article">
			<p class="date english">2<sup>nd</sup> January 2018</p>
			<h1 class="title">ಭಾರತದ ಹತ್ತಿಯ ಚಾರಿತ್ರಿಕ ಕಥನ</h1>
			<h2 class="author">-ಎಸ್.ಆರ್.ವಿಜಯಶಂಕರ</h2>
			<p class="description">ಗಾಂಧೀಜಿ ಸಂಕೇತವಾಗಿ ಬಳಸಿದ್ದ ಚರಕ ಹಾಗೂ ಬಟ್ಟೆ ನೇಯ್ಗೆಗಳ ಹಿಂದೆ ಅಡಗಿದ ಕಥೆಯನ್ನು ನಿರೂಪಿಸುವ ಮೌಲಿಕ ಪುಸ್ತಕವಿದು. ಭಾರತದ ನಶಿಸುತ್ತಿರುವ ಜೀವನವಿಧಾನವೊಂದರ ವಿವರ ನೀಡುತ್ತ ಈ ಕೃತಿ ಇಂದಿನ ಸಮಸ್ಯೆ ಬಗ್ಗೆ ಹೊಸ ಒಳನೋಟ ಒದಗಿಸುತ್ತದೆ</p>
			<figure class="float-md-right maxw-300"><img class="img-fluid" src="<?=PUBLIC_URL?>images/201801/0078a.jpg" /></figure>
			<p>‘ಎ ಫ್ರೇಯ್ಡ್ ಹಿಸ್ಟರಿ -ದಿ ಜರ್ನಿ ಆಫ್ ಕಾಟನ್ ಇನ್ ಇಂಡಿಯಾ’ ಎಂಬ ಪುಸ್ತಕವೊಂದನ್ನು ಈತ್ತೀಚೆಗೆ ಆಕ್ಸ್‍ಫರ್ಡ್ ಯೂನಿವರ್ಸಿಟಿ ಪ್ರೆಸ್ ಪ್ರಕಟಿಸಿದೆ. ದಿ ಹಿಂದೂ ಪತ್ರಿಕೆಯಲ್ಲಿ ಸಹ ಸಂಪಾದಕಿಯಾಗಿದ್ದ ಮೀನಾ ಮೆನನ್ ಹಾಗೂ ಅರಳೆಬಟ್ಟೆ ನೇಕಾರರು, ಕೃಷಿಕರು, ಕಾರ್ಮಿಕರೊಂದಿಗೆ ತೊಡಗಿಸಿಕೊಂಡಿರುವ ಮಾಲ್ಕಾ ಟ್ರಸ್ಟ್‍ನ ನಿರ್ದೇಶಕಿ ಉಝ್ರಮ್ಮ ಅವರು ಜೊತೆಯಾಗಿ ಈ ಇಂಗ್ಲಿμï ಕೃತಿ ರಚಿಸಿದ್ದಾರೆ.</p>
			<p>ಭಾರತದ ಹತ್ತಿ ಹಾಗೂ ಹತ್ತಿ ಬಟ್ಟೆಗಳು ಒಂದು ಕಾಲದಲ್ಲಿ ಜಗತ್ತಿನಾದ್ಯಂತ ಭಾರೀ ಬೇಡಿಕೆ ಪಡೆದಿದ್ದವು. ಕೃಷಿಕರು, ನೇಕಾರರು ಹಾಗೂ ಹತ್ತಿಬಟ್ಟೆ ವ್ಯಾಪಾರಿಗಳು ಪರಸ್ಪರ ಸಂಬಂಧ ಹೊಂದಿದ್ದರು. ಸಮೂಹಸೃಷ್ಟಿ ಆಧರಿಸಿದ್ದ ಈ ಆರ್ಥಿಕ ವ್ಯವಸ್ಥೆ ಕಾಲಕ್ರಮೇಣ ಭಾರತದಿಂದ ಮರೆಯಾಯಿತು. ಇಂದು ನಮ್ಮ ಅರಳೆಕೃಷಿ ಹಾಗೂ ಹತ್ತಿಬಟ್ಟೆಗಳ ಉತ್ಪತ್ತಿಯನ್ನು ಅವಲಂಬಿಸಿದವರ ಜೀವನ ಕಷ್ಟ ಕೋಟಲೆಗಳಲ್ಲಿ ಸಿಲುಕಿದೆ. ನಮ್ಮಲ್ಲಿ ಅತ್ಯಂತ ಪ್ರಬಲವಾಗಿದ್ದ ಹತ್ತಿ ಉತ್ಪಾದನೆ ಹಾಗೂ ಬಟ್ಟೆ ತಯಾರಿಕೆ ಕಾಲಕ್ರಮೇಣ ಹೇಗೆ ಅಧೋಗತಿ ಕಂಡಿತು, ಬಂಡವಾಳಶಾಹಿ ವ್ಯವಸ್ಥೆ ಹೇಗೆ ಬೆಳೆಯುತ್ತಾ ಹೋಯಿತು ಎಂಬುದನ್ನು ಆಧಾರ ಸಹಿತ ಚಾರಿತ್ರಿಕವಾಗಿ ದಾಖಲಿಸುವ ಈ ಕೃತಿ ಇಂದು ಮಹತ್ವದ್ದಾಗಿದೆ.</p>
			<p>ನಮ್ಮ ಸಮಾಜ ರಾಜಕೀಯ ಪ್ರಚಾರದ ಅಬ್ಬರದಲ್ಲಿ ಸಿಲುಕಿದೆ. ಪುರಾಣ ಕಥನವಾಗಿದ್ದ ಶ್ರೀರಾಮ ಚರಿತ್ರೆಯಾಗಿ ಪರಿವರ್ತನೆಗೊಂಡಿದ್ದನ್ನು ಕಂಡಿದ್ದೇವೆ. ಅಯೋಧ್ಯೆ ರಾಮನ ಚರಿತ್ರೆ ಅಥವಾ ಅಂತಹ ಚರಿತ್ರೆಗಳು ಮಾತ್ರ ಭಾರತದ ಚರಿತ್ರೆ ಎಂದು ತಪ್ಪು ತಿಳಿಯುವ ಅಪಾಯ ಇಂದು ಹೆಚ್ಚಾಗಿದೆ. ಹಾಗಾಗಿ ಇಂತಹ ಸ್ಥಿತಿಯಲ್ಲಿ ನಮ್ಮ ಕುಶಲ ಕಲೆಗಳು ನಾಶವಾದ ಬಗೆ, ಹತ್ತಿಯ ಬೆಳೆ- ಬಟ್ಟೆಗಳಂತೆ ಕೃಷಿ ಆಧಾರಿತ ವ್ಯವಸ್ಥೆ ನಾಶವಾಗುತ್ತಾ ಹೋದ ರೀತಿ ಕುರಿತ ಅಧ್ಯಯನವು ನಮಗೆ ಬಹು ಮುಖ್ಯ.</p>
			<p>ನಮ್ಮ ಹತ್ತಿಯ ಉತ್ಪಾದನೆ ಮತ್ತು ಬಟ್ಟೆ ತಯಾರಿಗಳ ಸಾವಯವ ಸಂಬಂಧ ಇಂಗ್ಲೆಂಡಿನಲ್ಲಿ ಉಂಟಾದ ಕೈಗಾರಿಕಾ ಕ್ರಾಂತಿಯ ಬಳಿಕ ಕಾಲಕ್ರಮೇಣ ಸಡಿಲವಾಯಿತು. 18 ಹಾಗೂ 19ನೇ ಶತಮಾನಗಳಲ್ಲಿ ಇಲ್ಲಿ ಬೆಳೆದ ಹತ್ತಿ ಇಂಗ್ಲೆಂಡಿನ ಲಾಂಕ್‍ಶೈಯರ್ ಮೊದಲಾದ ಜಾಗಗಳಿಗೆ ರಫ್ತಾಗತೊಡಗಿತು. ಅಲ್ಲಿ ತಯಾರಾದ ನೂಲು ಹಾಗೂ ಬಟ್ಟೆಗಳು ತಿರುಗಿ ಭಾರತಕ್ಕೆ ಆಮದಾಗತೊಡಗಿದವು. ಸೀರೆಯಷ್ಟು ದೊಡ್ಡ ಮಸ್ಲಿನ್ ಬಟ್ಟೆಯನ್ನು ಬೆಂಕಿಪೆಟ್ಟಿಗೆಯಲ್ಲಿ ತುರುಕಬಲ್ಲಂಥ ಸೂಕ್ಷ್ಮ ಕೌಶಲ್ಯವಿದ್ದ ಭಾರತದಲ್ಲಿ ಕಾಲಕ್ರಮೇಣ ಇಲ್ಲಿನ ನೇಕಾರರಿಗೆ ಉದ್ಯೋಗವಿಲ್ಲದೆ ಅವರಲ್ಲಿ ಹೆಚ್ಚಿನವರು ನಿಧಾನಕ್ಕೆ ಕೌಶಲ್ಯರಹಿತ ಕೂಲಿಗಳಾಗಬೇಕಾಯಿತು.</p>
			<p>ಇದರ ಜೊತೆಗೆ ಒತ್ತಿಕಟ್ಟಿ ಸಾಗಿಸಲು ಅನುಕೂಲವಾಗುವಂಥ ಅಮೆರಿಕನ್ ಹತ್ತಿ ಬೆಳೆಯುವ ಪರಿಪಾಠ ಹೆಚ್ಚಾಯಿತು. ಈಗಂತೂ ಬಿಟಿ ಹತ್ತಿ ಎಲ್ಲೆಡೆ ವ್ಯಾಪಿಸಿದೆ. ಆಯಾ ಪ್ರಾಂತ್ಯಗಳಲ್ಲಿ ಬೆಳೆಯುತ್ತಿದ್ದ ಪ್ರತ್ಯೇಕ ಗುಣಮಟ್ಟದ ಹತ್ತಿಯ ವೈವಿಧ್ಯ ಮಾಯವಾಗಿ ಎಲ್ಲವೂ ಕೈಗಾರಿಕೆಗಳಿಗೆ ಬೇಕಾದ ಒಂದೇ ಮಾದರಿ ತಳಿಗಳು ಉಳಿದಿವೆ. ಹಾಗೆಯೇ ಸರಳವಾಗಿ ಬಿಚ್ಚಿ, ಕಟ್ಟಿ, ಸೇರಿಸಿ ಕೆಲಸ ಮಾಡಬಲ್ಲ ಮಗ್ಗಗಳು, ಚರಕಗಳು ಕಣ್ಮರೆಯಾದವು. ಇದರ ಜೊತೆಜೊತೆಗೆ ನಶಿಸುತ್ತಾ ಹೋದ ನೇಕಾರರ ಜೀವನ ವಿವರಗಳನ್ನು ಕಾಲಾನುಕ್ರಮದಲ್ಲಿ ದಾಖಲಿಸುತ್ತಾ ನಮ್ಮ ದೇಶದ ಅರಳೆಯ ಕಥೆಯನ್ನು ಹೇಳುತ್ತದೆ ಈ ಕೃತಿ.</p>
			<p>ಭಾರತದ ಇಂಥ ಕೌಶಲ್ಯಪೂರ್ಣ ಆರ್ಥಿಕತೆ, ಮಣ್ಣು, ಮರ ಲೋಹ -ಎಲ್ಲಾ ಕೆಲಸಗಳಲ್ಲೂ ಇತ್ತು. ಅದು ಕಾಲಕ್ರಮೇಣ ನಶಿಸುತ್ತಾ ಹೋಯಿತು. ಇದನ್ನು ಮನಗಂಡ ಗಾಂಧೀಜಿ ಹತ್ತಿಬಟ್ಟೆಯ ನೇಯ್ಗೆಯು ಕೃಷಿಕರು, ಬಡಗಿಗಳು, ಕಮ್ಮಾರರು ಮುಂತಾದವರನ್ನು ಹೇಗೆ ಸಮೂಹ ಸಹಕಾರದಲ್ಲಿ ಪೋಷಿಸುತ್ತದೆ ಎಂಬುದನ್ನು ವಿವರಿಸಿದರು. ತಮ್ಮ ಹೋರಾಟದ ಸಂಕೇತವಾಗಿ ಚರಕವನ್ನು ಬಳಸಿದರು. ಸ್ವಾತಂತ್ರ್ಯದ ಅನಂತರವೂ ನಮ್ಮ ಸರಕಾರಿ ನೀತಿಗಳು ಯಾವ ರೀತಿ ನೇಕಾರರಿಗೆ ಹಾಗೂ ಹತ್ತಿಯ ಬೆಳೆಗಾರರಿಗೆ ಸಹಕಾರಿಯಾಗಲಿಲ್ಲ ಎಂಬುದನ್ನು ಈ ಪುಸ್ತಕ ಹಲವು ಉದಾಹರಣೆ ಸಹಿತ ವಿವರಿಸುತ್ತದೆ.</p>
			<p>ಈ ಪುಸ್ತಕದ ಕೊನೆಯ ಎರಡು ಅಧ್ಯಾಯಗಳು ನಮ್ಮ ಕೈಮಗ್ಗಗಳ ವ್ಯಥೆಯನ್ನು ಹಾಗೂ ಮಾಲ್ಕಾದ ಹತ್ತಿ ಕಥೆಯನ್ನು ವಿವರಿಸುತ್ತವೆ. ಇಂದಿಗೂ ನಾವು ಹತ್ತಿ ಬೆಳೆಗಾರರ ಆತ್ಮಹತ್ಯೆಯ ಸುದ್ದಿಗಳನ್ನು ಪತ್ರಿಕೆಗಳಲ್ಲಿ ಓದುತ್ತಿರುತ್ತೇವೆ. ಈ ಎರಡು ಅಧ್ಯಾಯಗಳು ಅದರ ಹಿಂದಿನ ವಾಸ್ತವ ಸ್ಥಿತಿಗತಿಗಳನ್ನು ಪರಿಚಯಿಸುತ್ತವೆ. ಪ್ರಾದೇಶಿಕ ವೈವಿಧ್ಯ, ಬಟ್ಟೆಯ ಸೌಂದರ್ಯ, ಕಲಾತ್ಮಕತೆಗಳು ಕಣ್ಮರೆಯಾದಂತೆ ಏಕರೂಪದ ಕೈಗಾರಿಕಾ ಉತ್ಪನ್ನಗಳು ಹೆಚ್ಚಾಗಿ ಬಂಡವಾಳವಿಲ್ಲದ ನೇಕಾರರ ಜೀವನ ಉಲ್ಟಾಪಲ್ಟಾ ಆಯಿತು. ಸ್ವಾತಂತ್ರ್ಯ ಬಂದ ಬಳಿಕವೂ ದೇಶದಿಂದ ಹತ್ತಿ ನಿರ್ಯಾತವಾಗಿ ಬಟ್ಟೆ, ನೂಲುಗಳು ದೇಶದೊಳಗೆ ಆಮದಾಗುವ ಕಾರ್ಯ ನಿಲ್ಲಲಿಲ್ಲ. ಇಳಕಲ್, ಚಂದೇರಿ ಮೊದಲಾದ ಬಟ್ಟೆಗಳ ಉದಾಹರಣೆಗಳಿಂದ ಬಟ್ಟೆಯ ಹಿಂದಿರುವ ನಿತ್ಯ ಕಾಣದ ಲೋಕವನ್ನು ಕೃತಿ ಅನಾವರಣಗೊಳಿಸುತ್ತದೆ.</p>
			<p>ಕರ್ನಾಟಕದಲ್ಲಿ ದೇಸಿ, ಚರಕ ಮೊದಲಾದ ಸಂಸ್ಥೆಗಳು, ಹಾಗೆಯೇ ಆಂಧ್ರದಲ್ಲಿ ಮಾಲ್ಕಾ ಮೊದಲಾದ ಸಂಸ್ಥೆಗಳು, ಒರಿಸ್ಸಾದ ವೃಕ್ಷಾ, ಅದೇ ರೀತಿ ಉತ್ತರ ಪ್ರದೇಶ, ಗುಜರಾತ್, ರಾಜಸ್ತಾನ ಮೊದಲಾದ ಕಡೆ ನಡೆಯುವ ಪ್ರಯತ್ನಗಳ ವಿಚಾರವನ್ನು ಕೃತಿ ತಿಳಿಸುತ್ತದೆ. ಮಾಲ್ಕಾದ ಪ್ರಯೋಗ ಕುರಿತ ವಿವರವಾದ ವರದಿಯನ್ನೂ ನೀಡುತ್ತದೆ.</p>
			<p>ಕರ್ನಾಟಕದ ಯಾದಗಿರಿಯ ಹತ್ತಿ ಬೆಳೆಗಾರರು ಬೆಲೆ ಕುಸಿತದಿಂದಾಗಿ ತೀವ್ರ ಆತಂಕಕ್ಕೆ ಒಳಗಾದ ಬಗ್ಗೆ ಇತ್ತೀಚೆಗೆ ವರದಿಯಾಗಿದೆ. ಒಂದಕ್ಕೊಂದು ಅವಲಂಬನೆ ಹೊಂದಿದ ಈ ಕ್ಷೇತ್ರ ಯಾರದೋ ಲಾಭದ ಓಟಕ್ಕಾಗಿ ನೇಕಾರರ, ರೈತರ ಜೀವನ ಮೂರಾಬಟ್ಟೆ ಆಗುವ ವಿವರಗಳನ್ನು ವರದಿ ದಾಖಲಿಸಿದೆ. ಭಾರತದ ನಶಿಸುತ್ತಿರುವ ಜೀವನವಿಧಾನವೊಂದರ ವಿವರ ನೀಡುತ್ತ ಈ ಕೃತಿ ಇಂದಿನ ಸಮಸ್ಯೆ ಬಗ್ಗೆ ಹೊಸ ಒಳನೋಟ ಒದಗಿಸುತ್ತದೆ.</p>
			<p>ಚರಕದ ಬಗ್ಗೆ ಗಾಂಧೀಜಿ ಹೇಳಿದ ಮಾತುಗಳು ಈ ಸಂದರ್ಭದಲ್ಲಿ ಮನನಯೋಗ್ಯ: “ಜನಸಮುದಾಯ ಚರಕಗಳು ಮೂಲೆಗುಂಪಾದಾಗ ತಮ್ಮ ಸ್ವಾತಂತ್ರ್ಯವನ್ನು ಕಳೆದುಕೊಂಡಿತು. ಚರಕ ಕೃಷಿಗೆ ಪೂರಕವಾಗಿ ಕೃಷಿ ಆಧಾರಿತ ಜೀವನಕ್ಕೊಂದು ಘನತೆ ನೀಡಿತ್ತು...” ಚರಕ ಹಲವು ಹತ್ತು ಕೆಲಸಗಳ ಜೊತೆ ಬಂಡವಾಳವಿಲ್ಲದ; ಶ್ರಮ ಆಧಾರಿತ ಜೀವನವಿಧಾನಕ್ಕೊಂದು ಆರ್ಥಿಕ ಸ್ವಾತಂತ್ರ್ಯವನ್ನೂ, ಆ ಮೂಲಕ ಸಮಾನತೆಯ ಮೌಲ್ಯವನ್ನೂ ನೀಡಿತ್ತು. ಗಾಂಧೀಜಿ ಸಂಕೇತವಾಗಿ ಬಳಸಿದ್ದ ಚರಕ ಹಾಗೂ ಬಟ್ಟೆ ನೇಯ್ಗೆಗಳ ಹಿಂದೆ ಅಡಗಿದ ಕಥೆಯನ್ನು ನಿರೂಪಿಸುವ ಮೌಲಿಕ ಕೃತಿಯಿದು; ಭಾರತದ ಚರಿತ್ರೆಯ ಮತ್ತೊಂದು ಮಗ್ಗಲನ್ನು ಅರಳೆ ಕೃಷಿ-ಉದ್ಯಮಗಳ ಮೂಲಕ ಕಟ್ಟಿಕೊಡುತ್ತದೆ.</p>
		</div>
		<?php require_once(PHY_FLAT_URL . 'article-lists/others.php'); ?>
	</div>
</div>

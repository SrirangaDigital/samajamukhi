<div class="container-fluid">
	<div class="row align-items-top justify-content-center kannada">
		<div class="col-md-8 article">
			<p class="date english">2<sup>nd</sup> ಆಗಸ್ಟ್  ೨೦೧೮</p>
			<h1 class="title">ಪರಿಸರವಾದಿ ಸಂಗೀತಗಾರ ರಿಕ್ಕಿ ಕೇಜ್</h1>
			<h2 class="author">ರಾಹುಲ್ ದಯಾಳು</h2>
			<p class="description">ರಿಕ್ಕಿ ಕೇಜ್ ಒಬ್ಬ ವಿಭಿನ್ನ, ವಿಶಿಷ್ಟ ಸಂಗೀತಗಾರ. ಅವರ ಬದುಕೂ ಅಷ್ಟೇ: ತಾಯಿ ಪಂಜಾಬಿ, ತಂದೆ ಮಾರವಾಡಿ. ಹುಟ್ಟಿದ್ದು ಅಮೇರಿಕಾದಲ್ಲಿ, ಬೆಳೆದದ್ದು ಭಾರತದಲ್ಲಿ. ಓದಿದ್ದು ದಂತ ವೈದ್ಯಕೀಯ, ಸಾಧಿಸಿದ್ದು ಸಂಗೀತ ಕ್ಷೇತ್ರದಲ್ಲಿ. ರಿಕ್ಕಿ ಅವರ ಸಂಗೀತದಲ್ಲಿ ಪರಿಸರ ಮತ್ತು ಸಾಮಾಜಿಕ ಕಾಳಜಿ ಮಿಳಿತಗೊಂಡಿರುವುದು ವಿಶೇಷ. ಸಂಗೀತ ಕ್ಷೇತ್ರದ ಆಸ್ಕರ್ ಪುರಸ್ಕಾರವೆಂದೇ ಪರಿಗಣಿಸಲಾಗುವ ಪ್ರತಿಷ್ಟಿತ ಗ್ರ್ಯಾಮಿ ಪ್ರಶಸ್ತಿಯಲ್ಲದೇ ಅನೇಕ ವಿಶ್ವಮಟ್ಟದ ಪ್ರಶಸ್ತಿಗಳು ಅವರಿಗೆ ಸಂದಿವೆ. ಹವಾಮಾನ ವೈಪರೀತ್ಯ ಹಾಗೂ ಸಾಮಾಜಿಕ ಸಮಸ್ಯೆಗಳ ಮೇಲೆ ಬೆಳಕು ಚೆಲ್ಲುವ ಸಂಗೀತ ಸಂಯೋಜಿಸಿ, ಜನರಲ್ಲಿ ಅರಿವು ಮೂಡಿಸಲು ಜಗತ್ತು ಸುತ್ತುತ್ತಾರೆ. ನಿವೃತ್ತ ಅಧಿಕಾರಿ ವೈ.ಕೆ.ಮುದ್ದುಕೃಷ್ಣ ಅವರ ಮಗಳು ವರ್ಷಾ ಗೌಡ ಈ ಪರಿಸರ ಸಂಗೀತಗಾರನ ಬಾಳ ಸಂಗಾತಿ. ಬೆಂಗಳೂರಿನ ಇಂದಿರಾನಗರದಲ್ಲಿ ವಾಸ.</p>
			<figure class="float-md-right maxw-300"><img class="img-fluid" src="<?=PUBLIC_URL?>images/201808/0047a.jpg" /></figure>
			<p><strong>ಸಂಗೀತದೊಂದಿಗೆ ನಂಟು ಬೆಳೆದದ್ದು ಹೇಗೆ?</strong></p>
<p>ನನಗೆ ಬಾಲ್ಯದಿಂದಲೇ ಸಂಗೀತದ ಬಗ್ಗೆ ಬಹಳ ಆಸಕ್ತಿ. ಆದರೆ ಸಂಗೀತವನ್ನು ಒಂದು ವೃತ್ತಿಯನ್ನಾಗಿಸಿಕೊಳ್ಳುವ ಬಗ್ಗೆ ನನ್ನ ಪೋಷಕರಿಗೆ ವಿಶ್ವಾಸವಿರಲಿಲ್ಲ. ಹಾಗಾಗಿ ಪೋಷಕರ ಇಚ್ಛೆಯಂತೆ ನಾನು ದಂತ ವೈದ್ಯಕೀಯ ಪದವಿ ಪಡೆಯಬೇಕಾಯಿತು. ಕಾಲೇಜಿನ ದಿನಗಳಲ್ಲಿ ಬೆಳಿಗ್ಗೆ ಕಾಲೇಜಿನಲ್ಲಿ ಕಳೆದರೆ, ಸಂಜೆಯ ಹೊತ್ತು ಸ್ಟೂಡಿಯೋಗಳಲ್ಲಿ ಕಳೆಯುತ್ತಿದ್ದೆ. ಯಾವ ಕ್ಷಣದಲ್ಲೂ ನಾನು ವೈದ್ಯನಾಗಬೇಕೆಂದಾಗಲೀ ಅಥವಾ ವೈದ್ಯ ವೃತ್ತಿಯನ್ನು ಸಂಗೀತಕ್ಕೆÀ ಪರ್ಯಾಯವಾಗಿ ಪರಿಗಣಿಸಲೇ ಇಲ್ಲ. ಪದವಿ ಪ್ರಮಾಣಪತ್ರವನ್ನು ನನ್ನ ಪೋಷಕರ ಕೈಯಲ್ಲಿ ಇಟ್ಟು, ಸಂಗೀತ ಕ್ಷೇತ್ರದಲ್ಲಿ ಪೂರ್ಣಾವಧಿ ಕೆಲಸ ಶುರುಮಾಡಿದೆ. </p>
<p><strong>ಶಾಸ್ತ್ರೀಯ ಸಂಗೀತದ ಕಲಿಕೆ ಅನಿವಾರ್ಯವೇ?</strong></p>
<p>ನಾನು ಸ್ವಯಂ ಕಲಿಕೆಯಿಂದ ಸಂಗೀತಗಾರನಾಗಿದ್ದು. ಶಾಲೆಯ ದಿನಗಳಲ್ಲೇ ನನ್ನ ಸಂಗೀತಕ್ಕೆ ಬಹಳಷ್ಟು ಪ್ರಶಸ್ತಿಗಳ ಜೊತೆಗೆ ಸಾಕಷ್ಟು ಪ್ರಶಂಸೆಯೂ ದೊರೆತಿತ್ತು. ದಂತ ವೈದ್ಯಕೀಯ ಶಿಕ್ಷಣ ನನಗೆ ಸಾಂಪ್ರದಾಯಿಕ ಸಂಗೀತ ಶಿಕ್ಷಣದ ಪ್ರಾಮುಖ್ಯ ಮತ್ತು ಅನಿವಾರ್ಯತೆಯನ್ನು ತಿಳಿಸಿತು. ಕಲೆಯ ಯಾವುದೇ ಕ್ಷೇತ್ರವನ್ನು ಆಯ್ದುಕೊಂಡರೂ, ಆಯಾ ಕ್ಷೇತ್ರದ ಸಾಂಪ್ರದಾಯಿಕ ಶಿಕ್ಷಣ ಪಡೆಯುವುದು ಮುಖ್ಯ. ಕಲಾ ಕ್ಷೇತ್ರದಲ್ಲಿ ಹಳೆಯ ನಿಯಮಗಳನ್ನು ಮುರಿದು ಹೊಸತನ ತರುವ ಅಗತ್ಯವಿದ್ದರೂ, ಮೊದಲು ಅದರ ಹಳೆಯ ನಿಯಮಗಳನ್ನು ಕಲಿಯುವುದು ಅನಿವಾರ್ಯ. ಅದಲ್ಲದೇ ನಾವು ನಾನಾ ದೇಶದ ಕಲಾವಿದರೊಂದಿಗೆ ಕಲಾ ಭಾಷೆಯಲ್ಲಿ ಸಲೀಸಾಗಿ ಸಂವಹನ ಸಾಧಿಸಬೇಕಾದರೆ ಸಾಂಪ್ರದಾಯಿಕ ಶಿಕ್ಷಣ ಪಡೆಯಲೇಬೇಕು.</p>
<p><strong>ನಿಮ್ಮ ಸಾಧನೆಗಳ ಹಿಂದಿನ ಸ್ಫೂರ್ತಿ?</strong></p>
<p>ಸಂಗೀತದಲ್ಲಿ ನನ್ನ ಜೀವನವೇ ನನಗೆ ಸ್ಫೂರ್ತಿ. ನಾವು ಯಾವಾಗ ನಮ್ಮಿಂದಲೇ ಸ್ಫೂರ್ತಿ ಪಡೆಯುತ್ತೇವೆಯೋ, ಯಾವಾಗ ನಮ್ಮ ಭಾವನೆಗಳ ಮೇಲೆ ಸಂಗೀತ ಮೂಡುತ್ತದೆಯೋ ಆಗಲೇ ಅತ್ಯುತ್ತಮ ಕಲೆ ಮೂಡಲು ಸಾಧ್ಯ.</p>
<p><strong>ಜಗತ್ತಿನ ಸಂಗೀತ ದಿಗ್ಗಜರ ಜೊತೆ ಕೆಲಸ ಮಾಡಿದ ಅನುಭವ ಹೇಗಿತ್ತು?</strong></p>
<p>ಸಂಗೀತದಲ್ಲಿ ಅತ್ಯಂತ ಖುಷಿ ಕೊಡುವ ವಿಷಯವೇನೆಂದರೆ ಹಲವು ಸಂಗೀತಗಾರರ ಜೊತೆಗಿನ ಸಹಭಾಗಿತ್ವ. ಈಗಿನ ತಂತ್ರಜ್ಞಾನದಲ್ಲಿ ಸಂಗೀತದ ಎಲ್ಲಾ ಆಯಾಮಗಳನ್ನೂ ಸಂಗೀತ ವಾದ್ಯಗಳ ಸಹಕಾರವಿಲ್ಲದೆ ಬರೀ ಕಂಪ್ಯೂಟರ್‍ನಲ್ಲಿಯೇ ತಯಾರಿಸಬಹುದು. ಆದರೆ ಅಲ್ಲಿ ಸಾಂದರ್ಭಿಕ ಅನುಭವಗಳ ಕೊರತೆಯಿರುತ್ತದೆ. ನಾನಾ ದೇಶಗಳಿಂದ ಬರುವ ಸಂಗೀತಗಾರರು ತರತರಹದ ಸಂವೇದನಾಶೀಲತೆ, ಸೂಕ್ಷ್ಮತೆ ಹೊಂದಿರುತ್ತಾರೆ. ಅವರ ವೈವಿಧ್ಯಮಯ ಅನುಭವಗಳು, ವಿಭಿನ್ನ ವಿಚಾರಗಳು, ತತ್ವಗಳು ಸಂಗೀತದ ಮಹತ್ವವನ್ನು ಹೆಚ್ಚಿಸುತ್ತದೆ. 40ಕ್ಕೂ ಹೆಚ್ಚು ದೇಶಗಳ 500ಕ್ಕೂ ಹೆಚ್ಚು ಸಂಗೀತಗಾರರ ಜೊತೆ ಕೆಲಸ ಮಾಡಿದ್ದು ನನಗೆ ಮಹತ್ತರ ಅನುಭವ ನೀಡಿದೆ.</p>
<p>‘ಶಾಂತಿ ಸಂಸಾರ’ ಸಂಗೀತ ಅಲ್ಬಮ್‍ನಲ್ಲಿ ಅಲ್ಜೀರಿಯಾದ ಒಬ್ಬ ಪಿಟೀಲು ವಾದ್ಯಗಾರನ ಜೊತೆ ಕೆಲಸ ಮಾಡಿದ್ದೆ. ಅವನಿಗೆ ಅರೆಬಿಕ್ ಭಾಷೆ ಬಿಟ್ಟರೆ ಬೇರೆ ಭಾಷೆ ಬರುತ್ತಿರಲಿಲ್ಲ. ನನಗೆ ಇಂಗ್ಲಿಷ್, ಹಿಂದಿ ಮತ್ತು ಕನ್ನಡ ಬಿಟ್ಟರೆ ಬೇರೆ ಭಾಷೆ ಗೊತ್ತಿಲ್ಲ. ಸನ್ನೆಗಳ ಮುಖಾಂತರ ಕೆಲಸ ಮಾಡಲೂ ಕಷ್ಟವಾಗಿ ತುಂಬಾ ಹತಾಶರಾಗಿದ್ದೆವು. ನಂತರ ನಾವು ಸಂಗೀತ ಭಾಷೆಯ ಮೊರೆ ಹೋದೆವು. ನಾನು ಪಿಯಾನೋ ನುಡಿಸಲು ಶುರುಮಾಡಿದೆ, ಅದರ ಸ್ವರಗಳನ್ನು ಗ್ರಹಿಸಿಕೊಂಡು ಅವನೂ ಪಿಟೀಲು ನುಡಿಸಿದ. ಹೀಗೆ ಹೆಚ್ಚು ಮಾತನಾಡದೆಯೇ ಅವರ ಸಂಗೀತವನ್ನು ದಾಖಲೆ ಮಾಡಿದ್ದು ಸಂಗೀತ ಸಹಭಾಗಿತ್ವದ ಸೊಗಸನ್ನು ತೋರಿಸುತ್ತದೆ.</p>
<p><strong>ಸಾಧಕರಿಗೆ ಪ್ರಶಸ್ತಿಗಳು ಎಷ್ಟು ಮುಖ್ಯ?</strong></p>
<p>ಹೌದು, ಪ್ರಶಸ್ತಿಗಳು ಬಹಳ ಮುಖ್ಯ. ನಮ್ಮ ಕೆಲಸಗಳನ್ನು ಹೆಚ್ಚು ಜನರು ಗುರುತಿಸಲು ಹಾಗೂ ಮತ್ತಷ್ಟು ಪ್ರಮುಖ ಯೋಜನೆಗಳಲ್ಲಿ ಭಾಗಿಯಾಗಲು ಪ್ರಶಸ್ತಿಗಳು ನಮಗೆ ಸೂಕ್ತ ವೇದಿಕೆ ಕಲ್ಪಿಸುತ್ತವೆ. ಪ್ರಶಸ್ತಿಗಳನ್ನು ಬರೀ ತೋರಿಕೆಗೆ ಬಳಸಿಕೊಂಡರೆ ಅರ್ಥವಿರುವುದಿಲ್ಲ. ನಾನು ಪ್ರಶಸ್ತಿ ಪಡೆಯುವುದಕ್ಕಾಗಿಯೇ ಸಂಗೀತ ಸಂಯೋಜಿಸುವುದಿಲ್ಲ; ಬಹಳ ಪ್ರೀತಿಯಿಂದ ಮತ್ತು ನಿರ್ಮಲ ಮನಸ್ಸಿನಿಂದ ಕೆಲಸ ಮಾಡುತ್ತೇನೆ. ನನ್ನ ಶ್ರಮಕ್ಕೆ ಪ್ರಶಸ್ತಿಗಳು ಲಭಿಸಿದರೆ, ಸ್ವಾಭಾವಿಕವಾಗಿ ಖುಷಿಯಾಗುತ್ತದೆ.</p>
<p>ನನ್ನ ಸಂಗೀತ ಯೋಜನೆಗಳನ್ನೆಲ್ಲ ಪರಿಸರ ಸಂರಕ್ಷಣೆ, ಹವಾಮಾನ ವೈಪರೀತ್ಯ ಮತ್ತು ಇತರೆ ಪ್ರಾಕೃತಿಕ ವಿಷಯಗಳ ಬಗ್ಗೆ ಜಾಗೃತಿ ಮೂಡಿಸಲು, ಜೀವ ವೈವಿಧ್ಯ ಪ್ರೋತ್ಸಾಹಿಸಲು ಮುಡುಪಾಗಿರಿಸಿದ್ದೇನೆ. ನನ್ನ ಸಂಗೀತವನ್ನು ಹೆಚ್ಚು ಜನರಿಗೆ, ಪರಿಸರ ಕಾರ್ಯನೀತಿಗಳನ್ನು ರೂಪಿಸುವವರಿಗೆ, ಶಾಸಕಾಂಗ ಸದಸ್ಯರಿಗೆ ಮತ್ತು ರಚನಾತ್ಮಕ ಬದಲಾವಣೆಗಳನ್ನು ತರಬಲ್ಲ ಪ್ರಮುಖರಿಗೆ ತಲುಪಿಸುವುದೇ ಮೊದಲ ಆದ್ಯತೆ. ಸಾವಿರಾರು ಭಾಷಣಗಳಿಗಿಂತ ಸಂಗೀತದ ಮೂಲಕ ಮೂಡಿಸುವ ಜಾಗೃತಿ ಹೆಚ್ಚು ಪರಿಣಾಮಕಾರಿ. ಜಗತ್ತಿನ ಭವಿಷ್ಯವನ್ನು ನಿರ್ಧರಿಸುವ ಶಾಸನಗಳನ್ನು ರೂಪಿಸುವÀ ವಿಶ್ವಸಂಸ್ಥೆಯಲ್ಲಿ, ಭಾರತದ ರಾಷ್ಟ್ರಪತಿ ಭವನದಲ್ಲಿ, ಕರ್ನಾಟಕದ ವಿಧಾನಸೌಧದಲ್ಲಿ ಹಾಗೂ ಇತರೆ ದೇಶಗಳ ಶಾಸನ ಸಭೆಗಳಲ್ಲಿ ನನ್ನ ಸಂಗೀತ ಕಾರ್ಯಕ್ರಮಗಳನ್ನು ಪ್ರಸ್ತುತ ಪಡಿಸಿದ ನಂತರ ಪ್ರಮುಖರಿಂದ ಬಂದ ಪ್ರತಿಕ್ರಿಯೆಗಳು ಹಾಗೂ ಧನಾತ್ಮಕವಾಗಿ ಬದಲಾದ ಪರಿಸರ ಕಾರ್ಯನೀತಿಗಳು ಸಂಗೀತದ ಪ್ರಭಾವಕ್ಕೆ ಸಾಕ್ಷಿಗಳಾಗಿವೆ. ನಾನಾ ದೇಶಗಳು ನನ್ನನ್ನು ಕರೆಸಿಕೊಂಡು ಸಂಗೀತ ಕಾರ್ಯಕ್ರಮಗಳನ್ನು ಆಯೋಜಿಸಿವೆ. ಇದೊಂದು ಆಂದೋಲನದ ರೂಪ ಪಡೆದಿದ್ದು ನನಗೆ ತೃಪ್ತಿ ತಂದಿದೆ.</p>
<p><strong>ನಿಮ್ಮ ಸಂಗೀತಕ್ಕೆ ಭಾರತದಲ್ಲಿ ಸಿಕ್ಕ ಪ್ರತಿಕ್ರಿಯೆ?</strong></p>
<p>ನನಗೆ ಗ್ರ್ಯಾಮಿ ಪ್ರಶಸ್ತಿ ತಂದುಕೊಟ್ಟ ‘ವಿಂಡ್ಸ್ ಆಫ್ ಸಂಸಾರ’ ನನ್ನ ಮೊದಲ ಆಲ್ಬಮ್ ಎಂದೇ ಬಹುತೇಕರ ತಪ್ಪು ಗ್ರಹಿಕೆ. ಅದಕ್ಕೂ ಮುಂಚೆಯೇ  ನನ್ನ 13 ಸಂಗೀತ ಆಲ್ಬಮ್‍ಗಳು ಹಲವಾರು ದೇಶಗಳಲ್ಲಿ ಬಿಡುಗಡೆಗೊಂಡು ಹೆಚ್ಚು ಜನಪ್ರಿಯವಾಗಿದ್ದವು. ಭಾರತದಲ್ಲಿ ಸಂಗೀತದ ಮೇಲೆ ಸಿನಿಮಾ ಕ್ಷೇತ್ರದ ಪ್ರಭಾವ ಎಷ್ಟಿದೆಯೆಂದರೆ, ನನಗೆ ಜನರು ಕೇಳುವ ಮೊದಲ ಪ್ರಶ್ನೆ, ‘ನೀವು ಯಾವ ಸಿನಿಮಾಗೆ ಸಂಗೀತ ನೀಡಿದ್ದೀರಿ?’ ಎಂದು.</p>
<p>ಗ್ರ್ಯಾಮಿಯ ನಂತರ ನನ್ನ ಪರಿಸರ ಸಂರಕ್ಷಣೆಯ ಕೆಲಸಗಳು ಹೆಚ್ಚಾಗಿವೆ. ಭಾರತದಲ್ಲೂ ನನ್ನ ಸಂಗೀತವನ್ನು ಪ್ರಸ್ತುತ ಪಡಿಸುವುದು ಬಹುಮುಖ್ಯವೆನಿಸಿತು. ಇಲ್ಲಿ ಸಿಕ್ಕ ಅಭೂತಪೂರ್ವ ಪ್ರತಿಕ್ರಿಯೆ ಇನ್ನೂ ಹೆಚ್ಚು ಪರಿಣಾಮಕಾರಿಯಾಗಿ ಕೆಲಸ ಮಾಡಲು ಪ್ರೇರೇಪಿಸಿತು. ಈಗಿನ ಪೀಳಿಗೆ ಸಂಗೀತದಲ್ಲಿ ಹೊಸ ಪ್ರಕಾರಗಳನ್ನು, ಭಾವಗಳನ್ನು ನಿರೀಕ್ಷಿಸುತ್ತಿದ್ದು, ಅದನ್ನು ಅರಿತುಕೊಂಡು ನಾವು ಕೆಲಸ ಮಾಡಬೇಕಾಗುತ್ತದೆ.</p>
<div class="inlay float-md-left maxw-600">
<h3>ನೀವು ಕಿರಿಬಾಟಿ ದೇಶದ ಅಧ್ಯಕ್ಷರ ಜೊತೆ ಒಳ್ಳೆಯ ಸಂಬಂಧ ಹೊಂದಿದ್ದೀರಿ. ಆ ದೇಶದ ಪರಿಸ್ಥಿತಿ ಹೇಗಿದೆ?</h3>
<p>ಕಿರಿಬಾಟಿ ಎಂಬುದು ದಕ್ಷಿಣ ಪೆಸಿಫಿಕ್‍ನ ಒಂದು ದ್ವೀಪಗಳ ದೇಶ. ಅವರ ಬಹುತೇಕ ದ್ವೀಪಗಳು ಕೆಳಮಟ್ಟ ಪ್ರದೇಶದಲ್ಲಿವೆ. ಹವಾಮಾನ ವೈಪರೀತ್ಯದ ಪರಿಣಾಮಗಳಿಂದಾಗಿ ಮತ್ತು ಸಮುದ್ರ ಮಟ್ಟದ ಏರಿಕೆಯಿಂದಾಗಿ ಅವರ ದೇಶದ ಕೆಲವು ದ್ವೀಪಗಳು ಮುಳುಗಡೆಗೊಂಡಿವೆ. ಕಿರಿಬಾಟಿ ದೇಶ ಸಾಕಷ್ಟು ಪ್ರಾಕೃತಿಕ ಸೌಂದರ್ಯದಿಂದ ಕೂಡಿದೆ. ಅಲ್ಲಿ ಯಾವ ದೊಡ್ಡ ಕಾರ್ಖಾನೆಗಳಿಲ್ಲ, ಇಂಗಾಲ ಹೊರಸೂಸುವಿಕೆಯ ಪ್ರಮಾಣ ನಗಣ್ಯ. ಆದಾಗ್ಯೂ ಮುಂದುವರಿದ ಮತ್ತು ಮುಂದುವರಿಯುತ್ತಿರುವ ದೇಶಗಳ ಪ್ರಮಾದಗಳ ಕೆಟ್ಟ ಪರಿಣಾಮಗಳನ್ನು ಕಿರಿಬಾಟಿ ಜನರು ಎದುರಿಸುವಂತಾಗಿದೆ.</p>
<p>ಮುಂದಿನ 30 ವರ್ಷಗಳಲ್ಲಿ ಅವರ ಎಲ್ಲಾ ದ್ವೀಪಗಳು ಸಮುದ್ರದಲ್ಲಿ ಮುಳುಗಡೆಯಾಗಿ ಕಿರಿಬಾಟಿ ದೇಶವೇ ಜಗತ್ತಿನ ಭೂಪಟದಿಂದ ಕಣ್ಮರೆಯಾಗುತ್ತದೆ. ಆ ದೇಶದ ಜನರು ಅನಿವಾರ್ಯವಾಗಿ ‘ಹವಾಮಾನ ನಿರಾಶ್ರಿತರು’ ಎಂಬ ಹಣೆಪಟ್ಟಿಯೊಂದಿಗೆ ಬೇರೆ ದೇಶಗಳ ಗಡಿಯಲ್ಲಿ ಸಹಾಯಕ್ಕಾಗಿ ಅಂಗಲಾಚಬೇಕಾಗುತ್ತದೆ. ಈಗಾಗಲೇ ಫಿಜಿಯಲ್ಲಿ 5000 ಹೆಕ್ಟೇರ್ ಜಾಗವನ್ನು ಕಿರಿಬಾಟಿ ದೇಶ ಖರೀದಿಸಿದೆ. ನ್ಯೂಜಿಲ್ಯಾಂಡ್ ಪ್ರತೀ ವರ್ಷ ಇಂತಿಷ್ಟು ಕಿರಿಬಾಟಿ ಜನರನ್ನು ಕರೆಯಿಸಿಕೊಂಡು ಪೌರತ್ವ ಕೊಡುವ ಕೆಲಸ ಮಾಡುತ್ತಿದೆ. ಅವರು ಯಾವ ದೇಶಕ್ಕೆ ವಲಸೆ ಹೋಗಿ ನೆಲೆನಿಂತರೂ ಅದು ಅವರ ಕಿರಿಬಾಟಿ ಆಗಲಾರದು. ತಾವು ಹವಾಮಾನ ವೈಪರೀತ್ಯದ ಪರಿಣಾಮ ಅನುಭವಿಸುತ್ತಿದ್ದೇವೆ ಎಂಬ ಸಂಪೂರ್ಣ ಅರಿವು ಅವರಿಗಿದೆ. ಆದರೆ ಅವರು ಈ ಸ್ಥಿತಿಗೆ ಯಾರನ್ನೂ ದೂಷಿಸುತ್ತಿಲ್ಲ; ಭವಿಷ್ಯದ ಬದುಕಿನ ಬಗೆಗಿನ ಆತಂಕದಲ್ಲಿ ಮುಳುಗಿದ್ದಾರೆ.</p>
</div>
<p><strong>ಕನ್ನಡ ಚಲನಚಿತ್ರಗಳಿಗೆ ಸಂಗೀತ ನೀಡಿದ ನಿಮ್ಮ ಅನುಭವ?</strong></p>
<p>ಚಲನಚಿತ್ರಗಳಿಗೆ ಸಂಗೀತ ಸಂಯೋಜಿಸಬೇಕೆಂಬ ಯಾವುದೇ ಉದ್ದೇಶ ಇರಲಿಲ್ಲ. 2007ರಲ್ಲಿ ರಮೇಶ್ ಅರವಿಂದ್ ನನ್ನನ್ನು ಸಂಪರ್ಕಿಸಿ ‘ಆ್ಯಕ್ಸಿಡೆಂಟ್’ ಚಲನಚಿತ್ರದಲ್ಲಿ ಕೆಲಸ ಮಾಡಲು ಆಹ್ವಾನಿಸಿದರು. ನಂತರ ಅವರÀದೇ ನಿರ್ದೇಶನದ ‘ವೆಂಕಟ ಇನ್ ಸಂಕಟ’ ಮತ್ತು ‘ಕ್ರೇಜಿû ಕುಟುಂಬ’ ಎಂಬ ಮತ್ತೆರಡು ಚಲನಚಿತ್ರಗಳಿಗೆ ಸಂಗೀತ ಸಂಯೋಜನೆ ಮಾಡಿದೆ. ಅವರ ಜೊತೆ ಕೆಲಸಮಾಡಿದ್ದು ಬಹಳ ಖುಷಿ ಕೊಟ್ಟರೂ, ಚಲನಚಿತ್ರಗಳು ನನ್ನ ಕಾರ್ಯಕ್ಷೇತ್ರವಲ್ಲವೆಂಬ ಅರಿವು ನನಗಾಯ್ತು. ನಂತರ ಬೇರೆ ಚಲನಚಿತ್ರಗಳಲ್ಲಿ ಕೆಲಸ ಮಾಡಲು ಒಪ್ಪಲಿಲ್ಲ.</p>
<p>ಹಾಗೆಂದು ನನಗೆ ಚಲನಚಿತ್ರ ಉದ್ಯಮದ ಬಗ್ಗೆ ಯಾವುದೇ ಬಿಗುಮಾನವಿಲ್ಲ. ಪರಿಸರ ಸಂರಕ್ಷಣೆ, ಸಾಮಾಜಿಕ ವಿಷಯಗಳ ಚಲನಚಿತ್ರಗಳಲ್ಲಿ ಅಗತ್ಯವಾಗಿ ಕೆಲಸಮಾಡಲು ಬಯಸುತ್ತೇನೆ. ಆದರೆ ಪರಿಸರ ಸಂರಕ್ಷಣೆಯ ಚಲನಚಿತ್ರವೆಂದು ಹೇಳಿ, ಕಾಡಿನೊಳಗೆ ಒಂದು ಬಾರ್ ಇಟ್ಟು ಅಲ್ಲಿ ಐಟಂ ಸಾಂಗ್ ಬೇಕೆಂದರೆ, ಅದರಲ್ಲಿ ಪ್ರೀತಿ-ಪ್ರೇಮ-ಪ್ರಣಯಗಳನ್ನು ತಂದು ನಾಯಕ-ನಾಯಕಿ ಮರ ಸುತ್ತುವ ಪ್ರಸಂಗಳಾದರೆ ಅಥವಾ ನಾಯಕನನ್ನು ವೈಭವೀಕರಿಸುವ ಹಾಡುಗಳು ಬೇಕೆನ್ನುವ ಯೋಜನೆಗಳಾದರೆ ನಾನು ಸುತಾರಾಮ್ ಒಪ್ಪುವುದಿಲ್ಲ.</p>
<p><strong>ಪರಿಸರ ಎದುರಿಸುತ್ತಿರುವ ದೊಡ್ಡ ಸವಾಲು?</strong></p>
<p>ನನ್ನ ಪ್ರಕಾರ ಹವಾಮಾನ ವೈಪರೀತ್ಯ ಈಗಿನ ಪೀಳಿಗೆ ಎದುರಿಸುತ್ತಿರುವ ಬಹುದೊಡ್ಡ ಸವಾಲು. ಕಾಡು, ಇಂಧನ, ಅದಿರುಗಳ ಮೇಲಿನ ಅತಿಯಾದ ಅವಲಂಬನೆ, ವಾಹನ/ಕಾರ್ಖಾನೆಗಳು ಹೊರಸೂಸುವ ವಿಷಪೂರಿತ ಹೊಗೆ, ಅವೈಜ್ಞಾನಿಕ ಆಚರಣೆಗಳಿಂದಾದ ನದಿಗಳ ಮಾಲಿನ್ಯ, ಕರಗುತ್ತಿರುವ ಹಿಮಗಡ್ಡೆಗಳು, ಒಂದೇ ಸಮನೆ ಏರುತ್ತಿರುವ ಸಮುದ್ರದ ಮಟ್ಟ, ಕೆಳಮಟ್ಟದ ಪ್ರದೇಶಗಳಲ್ಲಿ ಇರುವ ಭೂಭಾಗಗಳ ಮುಳುಗಡೆ, ದೊಡ್ಡ ಪಿಡುಗಾಗಿರುವ ಪ್ಲಾಸ್ಟಿಕ್ ಮಾಲಿನ್ಯ, ಹಲವಾರು ಜೀವ ವೈವಿಧ್ಯಗಳ ನಿರ್ನಾಮ... ಹೀಗೆ ನಮ್ಮ ಬೇಜವಾಬ್ದಾರಿ ಕ್ರಮಗಳಿಂದ ನಾನಾ ಬಗೆಯ ಸವಾಲುಗಳನ್ನು ತಂದೊಡ್ಡಿಕೊಂಡಿದ್ದೇವೆ. ಈಗ ನಮಗೆ ಬೇಕಿರುವುದು ಪ್ರಜ್ಞಾವಂತ ಜೀವನ ಮತ್ತು ಸಹಾನುಭೂತಿಯುಳ್ಳ ಸಮಾಜ. ಅವೆಲ್ಲಾ ಸಾಧ್ಯವಾಗುವುದು ಯುವ ಪೀಳಿಗೆಯಿಂದ. ಹಾಗಾಗಿಯೇ ಅವರನ್ನು ಗುರಿಯಾಗಿಸಿಕೊಂಡು ಹಲವಾರು ಯೋಜನೆಗಳನ್ನು ಹಾಕಿಕೊಂಡಿದ್ದೇವೆ. ವಿಶ್ವಸಂಸ್ಥೆಯ 17 ಬಹುಮುಖ್ಯ ಪರಿಸರ ಸಂರಕ್ಷಣಾ ಗುರಿಗಳನ್ನು ಪರಿಗಣಿಸಿ ‘ಮೈ ಅರ್ಥ್ ಸಾಂಗ್ಸ್’ ಎಂಬ ಸಂಗೀತ ಆಲ್ಬಮನ್ನು ಮಕ್ಕಳಿಗೆ ಮತ್ತು ಯುವಜನರಿಗೋಸ್ಕರವೇ ಹೊರತಂದಿದ್ದೇವೆ. ಈ ಹಾಡುಗಳು ಬಹಳ ಸರಳವಾಗಿದ್ದು ಮಕ್ಕಳು ಸುಲಭವಾಗಿ ಅರ್ಥಮಾಡಿಕೊಂಡು ನೆನಪಿಟ್ಟುಕೊಳ್ಳುವಂತಿವೆ. ಹಾಡುಗಳು ಇಂಗ್ಲಿಷ್‍ನಲ್ಲಿದ್ದು ಅವನ್ನು ಬೇರೆ ಭಾಷೆಗಳಿಗೆ ಅನುವಾದಿಸಿ ಮಕ್ಕಳ ಪಠ್ಯಪುಸ್ತಕಗಳಲ್ಲಿ ತರುವ ಯೋಜನೆ ಸಿದ್ಧವಾಗಿದೆ. ಇದನ್ನು ದೊಡ್ಡ ಆಂದೋಲನವಾಗಿಸುವ ಗುರಿಯೊಂದಿಗೆ ಸಕಲ ಸಿದ್ಧತೆಗಳನ್ನು ಮಾಡಿಕೊಂಡಿದ್ದೇವೆ. </p>
<p><strong>ಹವಾಮಾನ ವೈಪರೀತ್ಯ ನಿಭಾಯಿಸುವಲ್ಲಿ ಭಾರತದ ಪಾತ್ರವೇನು?</strong></p>
<p>ಜಗತ್ತಿನ ಅತೀ ದೊಡ್ಡ ಪ್ರಜಾತಂತ್ರ ದೇಶವಾಗಿರುವ ಭಾರತ ಪರಿಸರ ಸಂರಕ್ಷಣೆಯ ನಿಟ್ಟಿನಲ್ಲಿ ಮುಂದಾಳತ್ವ ವಹಿಸಿಕೊಳ್ಳಬೇಕಾಗುತ್ತದೆ. ಪ್ರಕೃತಿಯ ಮೇಲೆ ಒತ್ತಡ ಹೇರದೆ ಬಡತನದಂತಹ ದೊಡ್ಡ ಸವಾಲುಗಳನ್ನು ಎದುರಿಸಿ, ಸಮತೋಲನದ ಅಬಿವೃದ್ಧಿ ಹೊಂದುವ ಬಗೆ ಹೇಗೆಂದು ಭಾರತ ಜಗತ್ತಿಗೇ ತೋರಿಸಬೇಕಿದೆ. ಹೊಸ ಹಸಿರು ತಂತ್ರಜ್ಞಾನಗಳನ್ನು ಅಬಿವೃದ್ಧಿ ಪಡಿಸುವುದರೊಂದಿಗೆ, ಇತರೆ ದೇಶಗಳೊಂದಿಗೆ ತಂತ್ರಜ್ಞಾನ ವಿನಿಮಯ ಮಾಡಿಕೊಳ್ಳಬೇಕಿದೆ. ಶಿಕ್ಷಣದಲ್ಲಿ ಆಮೂಲಾಗ್ರ ಬದಲಾವಣೆ ತಂದು, ಹವಾಮಾನ ವೈಪರೀತ್ಯದ ಸವಾಲುಗಳನ್ನು ದಿಟ್ಟವಾಗಿ ನಿರ್ವಹಿಸುವಂತೆ ಮುಂದಿನ ಪೀಳಿಗೆಯನ್ನು ತಯಾರು ಮಾಡಬೇಕಿದೆ. ನಮ್ಮ ಪರಂಪರೆಯನ್ನು ಬೇರೆ ರೀತಿ ವ್ಯಾಖ್ಯಾನಿಸಿ, ಸಂಸ್ಕøತಿಗೆ ಬಣ್ಣ ಬಳಿಯುವ ಕೆಲಸ ಮಾಡಲಾಗುತ್ತಿದೆ. ಆದರೆ ಪ್ರಕೃತಿಯೊಂದಿಗೆ ಸಾಮರಸ್ಯದಿಂದ ಮತ್ತು ಹೊಂದಾಣಿಕೆ ಮಾಡಿಕೊಂಡು ಬದುಕುವುದು ನಮ್ಮ ಸಂಸ್ಕøತಿಯಲ್ಲೇ ಬೆರೆತಿದೆ. ಅದನ್ನು ಅರಿತು ನಾವೆಲ್ಲರೂ ಕೈಜೋಡಿಸಬೇಕಿದೆ.</p>
<p><strong>ಪರಿಸರ ಸಂಗೀತವನ್ನು ಉಚಿತವಾಗಿ ನೀಡುವುದೇಕೆ?</strong></p>
<p>ಪ್ರಕೃತಿ ಸಂರಕ್ಷಣೆಯಂತಹ ದೊಡ್ಡ ಸಂದೇಶವನ್ನು ಹೊತ್ತ ನಮ್ಮ ಸಂಗೀತವನ್ನು ಹೆಚ್ಚು ಜನರಿಗೆ ತಲುಪಿಸುವ ಉದ್ದೇಶದಿಂದ ಹೀಗೆ ಉಚಿತವಾಗಿ ಲಭ್ಯವಾಗುವಂತೆ ಮಾಡಿದ್ದೇವೆ. ನನ್ನ ಬೇರೆ ಸಂಗೀತ ಆಲ್ಬಮ್‍ಗಳ ರಾಯಲ್ಟಿ ಹಣದಿಂದ ಹಾಗೂ ನನ್ನ ಸಂಗೀತ ಮೇಳಗಳಿಂದ ಬರುವ ಹಣವನ್ನು ಈ ಯೋಜನೆಗಳಿಗೆ ತೊಡಗಿಸಿದ್ದೇನೆ. ಅಲ್ಲದೇ ಇಂತಹ ಯೋಜನೆಗಳಿಗೆ ನನ್ನ ಸಂಪಾದನೆಯನ್ನು ತೊಡಗಿಸಲು ನನ್ನ ಅಥವಾ ನನ್ನ ಕುಟುಂಬದವರ ಅಭ್ಯಂತರವಿಲ್ಲ. ಕೆಲವರಿಗೆ ಐಷಾರಾಮಿ ಕಾರುಗಳನ್ನೋ, ದೊಡ್ಡ ಬಂಗಲೆಗಳನ್ನೋ, ದುಬಾರಿ ವಸ್ತುಗಳನ್ನೋ ಖರೀದಿಸುವ ಅಭ್ಯಾಸವಿರುತ್ತದೆ. ನನಗೆ ನನ್ನ ಸಂಪಾದನೆಯನ್ನು ಇಂತಹ ಪರಿಸರಪರ ಯೋಜನೆಗಳಿಗೆ ಬಳಸುವ ಹವ್ಯಾಸವಿದೆ.</p>
<p><strong>ಯುವ ಜನರಿಗೆ ನಿಮ್ಮ ಕಿವಿಮಾತು?</strong></p>
<p>ಭಾರತದ ಸಂಗೀತಗಾರರಲ್ಲಿ ಗ್ರ್ಯಾಮಿ ಪ್ರಶಸ್ತಿ ಪಡೆದ ನಾಲ್ಕನೆಯವನು ನಾನು. ನನ್ನಿಂದ ಯಾವುದೇ ಕೆಳದರ್ಜೆಯ ಸಂಗೀತ ನಿರೀಕ್ಷಿಸುವಂತಿಲ್ಲ. ಹಾಗಾಗಿ ಯುವಜನರಿಗೆ ಮಾದರಿಯಾಗಿ ಪ್ರೋತ್ಸಾಹಿಸುವ ದೊಡ್ಡ ಜವಾಬ್ದಾರಿ ನನ್ನ ಮೇಲಿದೆ. ಸಂಗೀತವನ್ನು ಒಂದು ಪೂರ್ಣಪ್ರಮಾಣದ ವೃತ್ತಿಯನ್ನಾಗಿ ಪರಿಗಣಿಸಿ ಕೆಲಸಮಾಡಬಹುದೆಂಬುದಕ್ಕೆ ನಾನೇ ಜೀವಂತ ಸಾಕ್ಷಿ.</p>
<p>ನಾನು ಹೀಗೆ ಹೇಳಿದರೆ ಅದು ವಿವಾದವಾಗಬಹುದು. ಯುವಕರು ತಮ್ಮ ಇಚ್ಛೆಯ ಕ್ಷೇತ್ರವನ್ನು ಆಯ್ಕೆ ಮಾಡಿಕೊಂಡು ಸಾಧನೆಗೈಯಲು ಹೆತ್ತವರು ಹಾಗೂ ಸಮಾಜದ ವಿರುದ್ಧ ಬಂಡಾಯ ಏಳಬೇಕಾಗುತ್ತದೆ. ಬರೀ ವೈದ್ಯಕೀಯ, ಇಂಜಿನಿಯರ್ ವೃತ್ತಿಗಳಿಗೆ ಆಕರ್ಷಿತರಾಗದೇ ಕಲೆ, ಕೃಷಿ, ಕ್ರೀಡೆ, ಸಮಾಜ ಸೇವೆಯಂತಹವನ್ನೂ ಆಯ್ಕೆಮಾಡಿಕೊಂಡು ಪೂರ್ಣಪ್ರಮಾಣದ ಲಾಭದಾಯಕ ವೃತ್ತಿಯನ್ನಾಗಿ ಪರಿವರ್ತಿಸಿಕೊಳ್ಳಲು ಸಾಧ್ಯವಿದೆ. ಯಾವುದೇ ಸಾಹಸಕ್ಕೆ ಕೈಹಾಕುವಾಗ ಸಂಪೂರ್ಣ ತಯಾರಿ, ಮುಂದಾಳತ್ವ ಗುಣ, ದೃಢಸಂಕಲ್ಪ ಇದ್ದರೆ ಯಶಸ್ಸು ಕಟ್ಟಿಟ್ಟ ಬುತ್ತಿ.</p>
<p>ಲೇಖಕರು ಕಂಪ್ಯೂಟರ್ ಸೈನ್ಸ್ ಇಂಜಿನಿಯರು. ಹತ್ತು ವರ್ಷ ಬಹುರಾಷ್ಟ್ರೀಯ ಕಂಪನಿಯಲ್ಲಿ ಸಫ್ಟ್‍ವೇರ್ ವೃತ್ತಿ. ಪ್ರಸ್ತುತ ಮೈಸೂರು ಬಳಿ ಪರಿಸರಸ್ನೇಹಿ ಕೃಷಿಯಲ್ಲಿ ನಿರತರು. ‘ನಡೆದಾಟ’ ಪ್ರಕಟಿತ ಕೃತಿ.</p>
		</div>
		<?php require_once(PHY_FLAT_URL . 'article-lists/jagadarivu.php'); ?>
	</div>
</div>

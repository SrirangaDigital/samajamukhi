<div class="container-fluid">
	<div class="row align-items-top justify-content-center kannada">
		<div class="col-md-8 article">
			<p class="date english">2<sup>nd</sup> ಆಗಸ್ಟ್  ೨೦೧೮</p>
			<h1 class="title">ಸಾಲ ಮನ್ನಾ ಮತ್ತು ಸುಸ್ಥಿರ ಅಭಿವೃದಿ</h1>
			<h2 class="author">ಚಂದ್ರಶೇಖರ ಬೆಳಗೆರೆ</h2>
			<p class="description">ರೈತನ ಸಮಸ್ಯೆಗಳಿಗೆ ಮದ್ದು ಹುಡುಕಬೇಕೇ ಹೊರತು ಸಾಲವೆಂಬ ರೋಗಲಕ್ಷಣಕ್ಕಲ್ಲ. ನೆಗಡಿಯಾದವನಿಗೆ ಮಾತ್ರೆ ಯಾ ಇಂಜೆಕ್ಷನ್ ನೀಡುವ ಬದಲು ನಾವು ಹೊಸದೊಂದು ಕರ್ಚೀಫು ನೀಡುತ್ತಿದ್ದೇವೆ.</p>
			<p>ಕಳೆದ ಒಂದೆರಡು ವರ್ಷಗಳಲ್ಲಿ ಉತ್ರರಪ್ರದೇಶ, ಮಹಾರಾಷ್ಟ್ರ ಮತ್ತು ಕರ್ನಾಟಕ ಸೇರಿದಂತೆ ದೇಶದ ಕೆಲವು ರಾಜ್ಯಗಳು ರೈತರ ಸಾಲವನ್ನು ಖಜಾನೆಯಿಂದಲೇ ಭರಿಸುವ ಘೋಷಣೆಯಿಂದ ಸಾಲಮನ್ನಾ ಚರ್ಚೆಯು ಗಮನ ಸೆಳೆದಿದೆ. ಬಹುತೇಕ ರಾಜ್ಯಗಳು ಸಾಲಮನ್ನಾ ಮಾಡುವ ಸಾಹಸಕ್ಕೆ ಕೈಹಾಕದೆ ಈ ವಿಷಯದಲ್ಲಿ ತಟಸ್ಥವಾಗಿವೆ. ಇಂದು ಸಾಲಮನ್ನಾ ವಿರುದ್ಧ ಯಾರಾದರೂ ಮಾತನಾಡಿದರೆ ಅವರು ರೈತ ವಿರೋಧಿಗಳೆಂದೋ, ಗ್ರಾಮೀಣ ಜನತೆಯ ವೈರಿಗಳೆಂದೋ ಹಾಗೂ ಕಾರ್ಪೊರೇಟ್ ಜಗತ್ತಿನ ಪ್ರತಿನಿಧಿಗಳೆಂದೋ ಕರೆಸಿಕೊಳ್ಳುವ ದಟ್ಟ ಸಾಧ್ಯತೆಯಿದೆ. ಇಂತಹ ವಿರೋಧಗಳ ನಡುವೆಯೂ ‘ಅಪ್ರಿಯ ಸತ್ಯ’ವನ್ನು ಹೇಳಲೇಬೇಕಾಗಿದೆ. </p>
			<p>ಭಾರತದ ಕೃಷಿ ವಲಯ ಇಂದು ಹಲವಾರು ಸಮಸ್ಯೆಗಳಲ್ಲಿ ಬಳಲಿದೆ. ಪಾರಂಪರಿಕ ಸಮಸ್ಯೆಗಳಾದ ಸಣ್ಣ ಹಿಡುವಳಿ, ಕಳಪೆ ಬೀಜ, ಮಧ್ಯವರ್ತಿಗಳ ಹಾವಳಿ, ಮಾರುಕಟ್ಟೆಯಲ್ಲಿ ಮೋಸ, ಅತಿವೃಷ್ಟಿ, ಅನಾವೃಷ್ಟಿ, ಉತ್ಪಾದನೆಗೆ ಕಡಿಮೆ ಬೆಲೆ ಮತ್ತಿತರ ಹತ್ತು ಹಲವು ಇಂದೂ ಕೂಡಾ ದೇಶದ ರೈತರನ್ನು ಕಂಗೆಡಿಸುತ್ತಿವೆ. ಇದರ ಜೊತೆಗೆ ರೈತರ ಬೆಳೆಗೆ ಬಂದಿರುವ ಹಲವಾರು ರೋಗಗಳು, ದಿನೇದಿನೇ ಹೆಚ್ಚುತ್ತಿರುವ ಕೂಲಿ ಖರ್ಚು ಮತ್ತು ಅಂತರರಾಷ್ಟ್ರೀಯ ಮಾರುಕಟ್ಟೆಗಳಿಂದ ನಮ್ಮ ಬೆಳೆಗೆ ಸ್ಪರ್ಧೆಯೂ ರೈತರ ನೆಮ್ಮದಿ ಕೆಡಿಸಿವೆ. ಕೊಳ್ಳುವವರ ಸಂಖ್ಯೆ ಅಷ್ಟರಲ್ಲಿಯೇ ಇದ್ದು ಬೆಳೆಯುವವರ ಸಂಖ್ಯೆ ವೃದ್ಧಿಯಾಗಿದೆ. ರೈತನ ಬೆಳೆಯನ್ನು ಕೇಳುವವರೇ ಇಲ್ಲದೆ ಮಾರುಕಟ್ಟೆಗೆ ಸಾಗಿಸುವ ಖರ್ಚು ಕೂಡಾ ಗಿಟ್ಟದ ಸಂದರ್ಭಗಳೂ ಬಂದಿವೆ. </p>
			<p>ರೈತ ಸಮುದಾಯದ ಮೇಲೆ ಆಧುನಿಕ ನಾಗರಿಕತೆಯ ಒತ್ತಡವೂ ಹೆಚ್ಚಾಗಿ ಗ್ರಾಮೀಣ ಭಾಗದಲ್ಲಿ ಕೂಡಾ ರೈತ ಕುಟುಂಬಗಳ ಸಾಂಸಾರಿಕ ಖರ್ಚು-ವೆಚ್ಚ ಬೆಳೆಯುತ್ತಿದೆ. ಮಕ್ಕಳ ಶಿಕ್ಷಣ, ಬಟ್ಟೆಬರೆ, ಸಾರಿಗೆ, ಸಂಪರ್ಕ, ಆಸ್ಪತ್ರೆ ಖರ್ಚು, ಮದುವೆ ಮುಂಜಿಗಳೆಂದು ವೆಚ್ಚದ ಬಾಬತ್ತುಗಳು ರೈತನ ಮೇಲೆರಗಿವೆ. ಒಂದು ಕಡೆ ರೈತನ ಆದಾಯ ನಿಂತ ನೀರಾದರೆ, ರೈತನ ಮೇಲಿನ ಆರ್ಥಿಕ ಹೊರೆ ಬೆಟ್ಟದಷ್ಟಾಗಿದೆ. ಅಪೇಕ್ಷೆ-ಸಾಧ್ಯತೆಗಳ ವಿರೋಧಾಭಾಸದಲ್ಲಿ ನಮ್ಮ ರೈತ ಸಾಲದ ಮೊರೆ ಹೋಗಿದ್ದಾನೆ. ಬೆಳೆಸಾಲ, ಮನೆಸಾಲ, ಕೈಸಾಲ, ಸಂತೆಸಾಲಗಳಿಗೆ ಜಮೀನು-ಮನೆ-ಒಡವೆಗಳನ್ನು ಅಡಿವಿಟ್ಟು ಸಾಲದ ಶೂಲಕ್ಕೆ ಶರಣಾಗಿದ್ದಾನೆ. ಇಂದು ಹಳ್ಳಿಹಳ್ಳಿಗಳಲ್ಲಿಯೂ ಚಿನ್ನ ಅಡವಿಟ್ಟುಕೊಂಡು ಸಾಲ ನೀಡುವ ಸಂಸ್ಥೆಗಳು, ಮೈಕ್ರೋ ಫೈನಾನ್ಸ್ ಕಂಪನಿಗಳು, ಮೀಟರ್ ಬಡ್ಡಿ ಜಡಿಯುವ ಲೇವಾದೇವಿ ಕುಳಗಳು ರಾರಾಜಿಸುತ್ತಿವೆ. ಸಾಲವೆನ್ನುವುದು ರೈತನ ಪರಿಚಯ ಪತ್ರವಾಗಿದೆ. </p>
			<p>ಆದರೆ ಸಾಲವೆನ್ನುವುದು ರೈತನ ಸಮಸ್ಯೆಯಲ್ಲ. ಅದೊಂದು ಸಿಂಪ್ಟಮ್ ಅಥವಾ ರೋಗಲಕ್ಷಣ. ರೋಗಗ್ರಸ್ತ ಗ್ರಾಮೀಣ ಮತ್ತು ರೈತಸಮುದಾಯದ ಕುರುಹಾಗಿ ನಿಮಗೆ ಸಾಲವೆನ್ನುವುದು ಕಾಣಸಿಗುತ್ತಿದೆ. ರೈತನ ಸಮಸ್ಯೆಗಳಿಗೆ ಮದ್ದು ಹುಡುಕಬೇಕೇ ಹೊರತು ಸಾಲವೆಂಬ ರೋಗಲಕ್ಷಣಕ್ಕಲ್ಲ. ನೆಗಡಿಯಾದವನಿಗೆ ಮಾತ್ರೆ ಯಾ ಇಂಜೆಕ್ಷನ್ ನೀಡುವ ಬದಲು ನಾವು ಹೊಸದೊಂದು ಕರ್ಚೀಫು ನೀಡುತ್ತಿದ್ದೇವೆ. ರೈತನ ಸಮಸ್ಯೆಗಳನ್ನು ಗಂಭೀರವಾಗಿ ಅಧ್ಯಯನ ಮಾಡಿ ಅದಕ್ಕೆ ಸೂಕ್ತ ಪರಿಹಾರ ನೀಡುವ ಬದಲಿಗೆ ರೈತನ ಸಾಲಮನ್ನಾ ಮಾಡುವ ಸಾಂದರ್ಭಿಕ ಔಪಚಾರಿಕತೆ ತೋರಿಸುತ್ತಿದ್ದೇವೆ. ಸಮಸ್ಯೆಗಳನ್ನು ಚಾಪೆಯಡಿಗೆ ತೂರಿಸಿ ಸದ್ಯಕ್ಕೆ ಮೂಗು ಮುಚ್ಚಿಕೊಂಡು ಸಾರಾಯಿ ಕುಡಿದು ಗಡದ್ದಾಗಿ ನಿದ್ದೆ ಮಾಡಿಬಿಡುವ ಹವಣಿಕೆಯಲ್ಲಿದ್ದೇವೆ. </p>
			<p>ಇದು ಸರಿಯೇ? ವಿಶ್ವದೆಲ್ಲೆಡೆ ಯಾವೊಬ್ಬ ಅರ್ಥಶಾಸ್ತ್ರಜ್ಞನೂ ಸಾಲಮನ್ನಾದಂತಹ ಕ್ರಮವನ್ನು ಸಮರ್ಥಿಸಿಲ್ಲ. ಸಾಲಗಾರನೊಬ್ಬನ ಸಾಲವನ್ನು ಸರ್ಕಾರವೇ ಭರಿಸುವ ಕ್ರಮಕ್ಕೆ ಯಾವಾಗಲೂ ಕೆಟ್ಟ ಅರ್ಥಶಾಸ್ತ್ರವೆಂದೇ ಹೇಳಲಾಗುತ್ತದೆ. ಏಕೆ ಸಾಲಗಾರನೊಬ್ಬ ಸಾಲ ತೀರಿಸಲಾಗದ ಪರಿಸ್ಥಿತಿ ಉದ್ಭವವಾಯಿತೆಂದು ಅರಿಯುವ ಗೋಜಿಗೆ ಹೋಗದೆ ತೆರಿಗೆದಾರರ ಹಣದಿಂದ ಸಾಲಗಾರರ ಸಾಲ ತೀರಿಸುವುದಕ್ಕಿಂತ ಬೇರೆ ಅವಿವೇಕಿ ಹಣಕಾಸು ವ್ಯವಸ್ಥೆಯಿಲ್ಲ. ಈ ಗ್ರಹಿಕೆಯ ಹಿಂದೆ ವ್ಶೆಜ್ಞಾನಿಕ ಕಾರಣಗಳಿವೆ:</p>
			<li>ಸಾಲಮನ್ನಾ ಹಣಕಾಸು ಸಂಸ್ಥೆಗಳನ್ನು ಹಾಳುಗೆಡವುತ್ತದೆ. ಸಾಲಮನ್ನಾದ ನಿರೀಕ್ಷೆಯಲ್ಲಿ ಯಾವುದೇ ಸಾಲಗಾರನು ಸಾಲ ಮತ್ತು ಬಡ್ಡಿ ಪಾವತಿ ಮಾಡದೇ ಇದ್ದಲ್ಲಿ ಹಣಕಾಸು ಸಂಸ್ಥೆಯ ವಹಿವಾಟಿಗೇ ಸಂಚಕಾರ ಉಂಟಾಗುತ್ತದೆ. ಸಾಲ ನೀಡುವ ಮತ್ತು ಸಾಲ ವಸೂಲಾತಿ ಮಾಡುವ ಪ್ರಕ್ರಿಯೆಯಲ್ಲಿ ತೋರಬೇಕಾದ ದಕ್ಷತೆ, ಹೊಣೆಗಾರಿಕೆ ಮತ್ತು ಲೆಕ್ಕಾಚಾರಗಳು ಗಾಳಿಗೆ ತೇಲಿಹೋಗುತ್ತವೆ. ಕ್ರಮೇಣ ಈ ಹಣಕಾಸು ಸಂಸ್ಥೆಗಳು ಅನಾರೋಗ್ಯಕರವಾಗಿ ಒಟ್ಟು ಆರ್ಥಿಕ ವ್ಯವಸ್ಥೆಯಲ್ಲಿ ಸಾಲ ನೀಡಬೇಕಾದ ಸಂಸ್ಥೆಗಳ ಕೊರತೆ ಕಂಡುಬರುತ್ತದೆ. </li>
			<li>ಸಾಲ ಪಡೆಯುವ, ಬಡ್ಡಿ ಕಟ್ಟುವ ಮತ್ತು ಸಾಲ ಮರುಪಾವತಿ ಮಾಡುವ ಜವಾಬ್ದಾರಿಯುತವಾದ ಸಂಸ್ಕøತಿಗೇ ಪೆಟ್ಟು ಬೀಳುತ್ತದೆ. ಸಾಲ ಮರುಪಾವತಿಯ ಹೊಣೆ ಸಡಿಲವಾಗುತ್ತಿದ್ದಂತೆ ಸಾಲ ಮರುಪಾವತಿಯ ಇರಾದೆಗೇ ಪ್ರತಿಕೂಲ ವಾತಾವರಣ ಬೆಳೆಯುತ್ತದೆ. ಸಾಲ ಮರುಪಾವತಿ ಮಾಡಿದವರನ್ನು ನೋಡಿ ಗೇಲಿ ಮಾಡುವ ಪ್ರಸಂಗವೂ ಬರುತ್ತದೆ. ಆರ್ಥಿಕ ವ್ಯವಸ್ಥೆಯಲ್ಲಿ ಕ್ರಮೇಣ ಸಾಲ ಪಡೆದರೆ ಅದನ್ನು ಹಿಂದಿರುಗಿಸಬೇಕೆನ್ನುವ ಸಾಮಾನ್ಯ ತಿಳಿವಳಿಕೆಗೇ ವ್ಯತಿರಿಕ್ತ ಸಂಸ್ಕøತಿ ಬೆಳೆಯುತ್ತದೆ. </li>
			<li>ಸಾಲಗಾರನ ಸಾಲವನ್ನು ಸರ್ಕಾರಗಳು ಭರಿಸಹೊರಟಾಗ ಸ್ವಾಭಾವಿಕವಾಗಿ ಖಜಾನೆಯ ಮೇಲೆ ಹೊರೆ ಹೆಚ್ಚಾಗುತ್ತದೆ. ತೆರಿಗೆ ಹಾಗೂ ಸರ್ಕಾರಿ ಆಸ್ತಿಗಳಿಂದ ಗಳಿಸಿದ ಆದಾಯವನ್ನು ಖಾಸಗಿ ಸಾಲವನ್ನು ಕಟ್ಟಲು ಬಳಸಿದಾಗ ಯಾವುದು ‘ಸಾರ್ವಜನಿಕ ಒಳಿತು’ ಹಾಗೂ ಯಾವುದು ‘ತೆರಿಗೆ ಆದಾಯದ ದುರ್ಬಳಕೆ’ ಎಂಬ ವಿಷಯದಲ್ಲಿ ಸಂದೇಹ ಮೂಡುತ್ತದೆ. ಅತ್ಯಂತ ಶ್ರಮವಹಿಸಿ ಕಾನೂನುಬದ್ಧವಾಗಿ ಕಟ್ಟಿದ ತೆರಿಗೆ ಹಣವನ್ನು ಕಾನೂನು ಸುವ್ಯವಸ್ಥೆ ಹಾಗೂ ಸರ್ಕಾರಿ ಆಸ್ತಿ ಹೂಡಿಕೆಗೆ ಬಳಸುವ ಬದಲು ಸಾಲಮನ್ನಾ ಕ್ರಮಕ್ಕೆ ಬಳಸಿದರೆ ಸರ್ಕಾರಿ ಹೊಣೆಗಾರಿಕೆಗೆ ಆರ್ಥವಿಲ್ಲದಂತಾಗುತ್ತದೆ. ಉದ್ಯೋಗ ಸೃಷ್ಟಿಸಬಲ್ಲ ಮೂಲಭೂತ ಸೌಕರ್ಯಗಳ ಒದಗಿಸುವಿಕೆಗೆ ಸರ್ಕಾರಗಳು ಹೂಡಿಕೆ ಮಾಡುವುದನ್ನು ಬಿಟ್ಟು ಖಾಸಗಿ ಸಾಲಗಳನ್ನು ಭರಿಸಿದರೆ ಅಮೂಲ್ಯ ಸಾರ್ವಜನಿಕ ಸ್ವತ್ತನ್ನು ಪೋಲು ಮಾಡಿದಂತಾಗುತ್ತದೆ. </li>
			<li>ಸಾಲಮನ್ನಾದ ಫಲಾನುಭವಿಗಳ ಆಯ್ಕೆ ಸುಲಭ ಸಾಧ್ಯವಲ್ಲ. ಗ್ರಾಮೀಣ ಬಾಗದಲ್ಲಿ ಸಣ್ಣ ಮತ್ತು ಅತಿಸಣ್ಣ ಹಿಡುವಳಿದಾರರಿಗೆ ಇಂದಿಗೂ ಸಾಲ ಸೌಲಭ್ಯಗಳು ದೊರೆಯುತ್ತಿಲ್ಲ. ಬಹುತೇಕ ಸಾಲಗಳು ಗ್ರಾಮೀಣ ಭಾಗದಲ್ಲಿರುವ ಪ್ರಭಾವಿ ಮತ್ತು ಬಲಾಢ್ಯರ ಪಾಲಾಗುತ್ತಿವೆ. ರಾಜಕೀಯ ಪ್ರಭಾವವಿಲ್ಲದ ಹಾಗೂ ಬಹುಸಂಖ್ಯೆಯ ಬೆಂಬಲವಿಲ್ಲದ ಗ್ರಾಮೀಣ ಹಿಂದುಳಿದ, ದಲಿತ ಹಾಗೂ ಆದಿವಾಸಿ ವರ್ಗಗಳಿಗೆ ಯಾವುದೇ ಸಂಸ್ಥೆಗಳು ಸಾಲ ನೀಡುತ್ತಿಲ್ಲ. ಶೇಕಡಾವಾರು ಅನುಪಾತದಲ್ಲಿ ಹೇಳಬೇಕಾದರೆ ಗ್ರಾಮೀಣ ಭಾಗದ ಶೇಕಡ ಇಪ್ಪತ್ತರಷ್ಟು ಸಮುದಾಯಕ್ಕೆ ಮಾತ್ರ ಹಣಕಾಸು ಸಂಸ್ಥೆಗಳಿಂದ ಸಾಲ ದೊರೆಯುತ್ತಿದೆ. ಉಳಿದ ಶೇಕಡಾ 80ರಷ್ಟು ಗ್ರಾಮೀಣ ದಮನಿತರು ಇಂದಿಗೂ ತಮ್ಮ ಸಾಲಕ್ಕೆ ಖಾಸಗಿ ಲೇವಾದೇವಿದಾರರನ್ನು ಅಥವಾ ತಮ್ಮ ಸಾಹುಕಾರಮಾಲೀಕನನ್ನು ನಂಬಿಕೊಂಡಿರಬೇಕಾದ ಪರಿಸ್ಥಿತಿಯಿದೆ. ಹತ್ತಿಪ್ಪತ್ತು ಎಕರೆ ಜಮೀನಿದ್ದು ಸ್ಥಳೀಯವಾಗಿ ಗುತ್ತಿಗೆದಾರ ಆದವನೊಬ್ಬ ಹತ್ತು ಹಲವು ಸಂಸ್ಥೆಗಳಲ್ಲಿ ಸಾಲ ಮಾಡಿರಬಹುದಾದರೆ ಈ ಜಮೀನ್ದಾರ-ಗುತ್ತಿಗೆದಾರನ ಬಳಿ ಕೂಲಿಗಿರುವ ಕಾರ್ಮಿಕರು ತಮ್ಮ ಸಾಲಕ್ಕೆ ಅದೇ ಜಮೀನ್ದಾರ-ಗುತ್ತಿಗೆದಾರನನ್ನು ಅವಲಂಬಿಸಿರುತ್ತಾರೆ. ಜಮೀನ್ದಾರನ ಸಾಲಮನ್ನಾ ಮಾಡಲಾಗುತ್ತಿದೆ ಆದರೆ ರೈತ ಕಾರ್ಮಿಕನ ಸಾಲದ ಮೇಲೆ ತಿಂಗಳಿಗೆ ಶೇಕಡಾ ಮೂರರ ಬಡ್ಡಿಸಮೇತ ವಸೂಲಾತಿ ಮಾಡಲಾಗುತ್ತಿದೆ. </li>
			<li>ಉದ್ಯಮಿಗಳ ಸಾಲಮನ್ನಾ ಮಾಡಬಹುದಾದಲ್ಲಿ ಬಡರೈತರ ಸಾಲಮನ್ನಾ ಮಾಡಲು ಏಕೆ ಈ ಹಿಂಜರಿಕೆಯೆಂದು ಕೇಳಿದವರಿದ್ದಾರೆ. ಇದಕ್ಕೆ ಪೂರಕವಾಗಿ ಪುರಾವೆ ನೀಡಲು ಯಾರೂ ಮುಂದೆ ಬರುವುದಿಲ್ಲ. ಸಾಲತಂದು ಉದ್ಯಮ-ಕೈಗಾರಿಕೆಗಳಲ್ಲಿ ನಷ್ಟ ಅನುಭವಿಸಿ ಮನೆಮಠ ಕಳೆದುಕೊಂಡ ಲಕ್ಷಾಂತರ ಉದ್ಯಮಿಗಳಿದ್ದಾರೆ. ಬ್ಯಾಂಕುಗಳ ಬಳಿ ಬಡ್ಡಿ-ಚಕ್ರಬಡ್ಡಿ ಸುಳಿಯಲ್ಲಿ ಸಿಲುಕಿಕೊಂಡು ನರಳುತ್ತಿರುವ ಸಹಸ್ರಾರು ಕೈಗಾರಿಕೆಗಳ ಮಾಲೀಕರಿದ್ದಾರೆ. ಬ್ಯಾಂಕುಗಳಲ್ಲಿ ಹಲವು ಬಾರಿ ‘ಒನ್ ಟೈಮ್ ಸೆಟಲ್‍ಮೆಂಟ್’ ಯೋಜನೆಯಡಿ ಆಗಿರುವ ಹಲವಾರು ಮೋಸ ವಂಚನೆಯ ಪ್ರಕರಣಗಳಿವೆ. ಬ್ಯಾಂಕ್ ಅಧಿಕಾರಿಗಳ ಜೊತೆ ಶಾಮೀಲಾಗಿ ದ್ರೋಹವೆಸಗಿದ ಹಲವಾರು ಉದಾಹರಣೆಗಳಿವೆ. ಆದರೆ ಇವೆಲ್ಲವೂ ಕಾನೂನು ಉಲ್ಲಂಘನೆಯ ಹಾಗೂ ಮೋಸ-ವಂಚನೆಯ ಪ್ರಕರಣಗಳು. ಯಾವೊಂದು ಬ್ಯಾಂಕ್ ಕೂಡಾ ತನ್ನ ಸಾಲಗಾರನ ಸಾಲವನ್ನು ಕಡಿಮೆ ಮಾಡಲು ಒಪ್ಪುವುದಿಲ್ಲ. ನೀಡಿದ ಸಾಲವನ್ನು ಮರುಪಾವತಿ ಪಡೆಯಲು ಬಳಸಬೇಕಾದ ಕ್ರಮಗಳನ್ನೆಲ್ಲಾ ಬಳಸಿದ ನಂತರ ಹಾಗೂ ದಶಕಗಳ ಕಾನೂನು ಸಮರದ ನಂತರ ಮಾತ್ರವೇ ಯಾವುದೇ ಉದ್ದಿಮೆದಾರನ ಸಾಲವನ್ನು ವಜಾ ಮಾಡಿರಬಹುದು. ಈ ಸಂದರ್ಭಗಳಲ್ಲಿ ಕೂಡಾ ಇದು ಖಾಸಗಿ-ಖಾಸಗಿ ವ್ಯವಹಾರವೇ ಹೊರತು ಸಾರ್ವಜನಿಕ-ಖಾಸಗಿ ವ್ಯವಹಾರವಲ್ಲ. ಬ್ಯಾಂಕೊಂದು ತನ್ನ ನಷ್ಟವನ್ನು ಕಡಿಮೆ ಮಾಡಲು ಸಾಲ ವಜಾ ಮಾಡಿರಬಹುದು. ಇಂತಹ ಸಂದರ್ಭದಲ್ಲಿ ಕೂಡಾ ಈ ವಜಾಕ್ರಮ ಬ್ಯಾಂಕಿನ ಲಾಭದ ಮೇಲೆ ಅತಿಸಣ್ಣ ಪರಿಣಾಮ ಬೀರುತ್ತದೆಯಷ್ಟೆ. <br />ಸಾಲಮನ್ನಾ ರೈತನ ಸಮಸ್ಯೆಗೆ ಪರಿಹಾರವಲ್ಲ. ಸಮಸ್ಯೆಗೆ ಪರಿಹಾರ ಹುಡುಕಬೇಕಾದ ಸಾರ್ವಜನಿಕ ವ್ಯಕ್ತಿ ಹಾಗೂ ಸಂಸ್ಥೆಗಳಿಂದ ಮಾಡಲಾಗಿರುವ ಪಲಾಯನವಾದಿ ತಂತ್ರವೇ ಸಾಲಮನ್ನಾ. ಸುಳ್ಳು-ಕೃತ್ರಿಮ ಘೋಷಣೆಗಳಿಂದ ಚುನಾವಣೆ ಗೆದ್ದು ಈಗ ‘ಏನಾದರೂ’ ಮಾಡಲೇಬೇಕಾದ ಅನಿವಾರ್ಯತೆಯಲ್ಲಿ ಮಾಡಲಾಗುತ್ತಿರುವ ಈ ಸಾಲಮನ್ನಾದಿಂದ ರೈತರ ಸಮಸ್ಯೆಗಳು ಇನ್ನಷ್ಟು ಜಟಿಲವಾಗುತ್ತವೆ. ರೈತರಿಗೆ ಸಿಗುತ್ತಿದ್ದ ಸಾಲದ ಪ್ರಮಾಣ ಮತ್ತು ಸಾಲದ ಖಾತ್ರಿ ಇನ್ನಷ್ಟು ಮರೀಚಿಕೆಯಾಗುತ್ತದೆ. ರೈತರು ಇನ್ನಷ್ಟು ಖಾಸಗಿ ಲೇವಾದೇವಿದಾರರ ಮೇಲೆ ಅವಲಂಬಿತರಾಗಬೇಕಾಗುತ್ತದೆ. <br />ರೈತರಿಗೆ ಸರ್ಕಾರದ ಬೆಂಬಲ ಬೇಕಿದೆ. ಉತ್ತಮ ಬೀಜ, ಗೊಬ್ಬರ, ಕೀಟನಾಶಕ ಹಾಗೂ ನೀರಾವರಿ-ವಿದ್ಯುತ್ ಪೂರೈಕೆಯ ವ್ಯವಸ್ಥೆಯಲ್ಲಿ ಸರ್ಕಾರಗಳು ರೈತರಿಗೆ ಸಹಾಯಾನುದಾನ ನೀಡಬೇಕಿದೆ. ರೈತನ ಬೆಳೆಗೆ ಪಾರದರ್ಶಕ ಮಾರುಕಟ್ಟೆ ಹಾಗೂ ವೈಜ್ಞಾನಿಕ ಬೆಂಬಲ ಬೆಲೆ ಸಿಗಬೇಕಿದೆ. ರೈತನ ಚಟುವಟಿಕೆಗೆ ವಿಮಾ ಆಸರೆ ಬೇಕಿದೆ. ಸರ್ಕಾರಗಳು ಮೇಲೆ ಹೇಳಿದ ಎಲ್ಲಾ ಸೌಲಭ್ಯಗಳನ್ನು ಒದಗಿಸಲು ಯೋಜನೆಗಳನ್ನು ಹಮ್ಮಿಕೊಂಡಿವೆ. ಆದರೆ ಈ ಯೋಜನೆಯಂತೆ ಸರಿಯಾದ ಫಲಾನುಭವಿಯನ್ನು ತಲುಪುವಲ್ಲಿ ರಾಚನಿಕ ಲೋಪಗಳಿವೆ. ಯೋಜನೆಯ ಅನುಷ್ಠಾನದಲ್ಲಿ ಕೊರತೆಯಿದೆ. ಪರಿಣಾಮಕಾರಿ ಅನುಷ್ಠಾನಕ್ಕೆ ವ್ಯಕ್ತಿಗಳ-ಸಂಪನ್ಮೂಲಗಳ ಕೊರತೆಯಿದೆ. ಕೃಷಿ ವಲಯದ ಮೇಲೆ ಅಸ್ವಾಭಾವಿಕ ಹೊರೆ ಕಡಿಮೆ ಮಾಡುವ ಜರೂರತೆಯಿದೆ. ಕೃಷಿ ಅವಲಂಬಿತ ಗ್ರಾಮೀಣ ಬದುಕಿಗೆ ಇತಿಮಿತಿಗಳಿವೆ ಎಂಬುದನ್ನು ಅರಿಯಬೇಕಿದೆ. ಕೃಷಿ ಅವಲಂಬಿತ ಜನಸಂಖ್ಯೆಯ ಅನುಪಾತ ಕಡಿಮೆಯಾದಷ್ಟೂ ಕೃಷಿ ಲಾಭದಾಯಕವಾಗುವುದೆಂಬ ಗ್ರಹಿಕೆ ಬೇಕಿದೆ. ಸಂಕೀರ್ಣ ಸಮಸ್ಯೆಗೆ ಬೇಜವಾಬ್ದಾರಿಯ ಪರಿಹಾರಸೂತ್ರ ಪ್ರತಿಕೂಲವಾಗಬಲ್ಲುದು ಎಂಬ ಅರಿವು ಸರ್ಕಾರಗಳಿಗೆ ಮೂಡಬೇಕಿದೆ.</li>		
		</div>
		<?php require_once(PHY_FLAT_URL . 'article-lists/mukhyacharche.php'); ?>
	</div>
</div>

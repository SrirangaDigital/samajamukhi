<div class="container-fluid">
	<div class="row align-items-top justify-content-center kannada">
		<div class="col-md-8 article">
			<p class="date english">2<sup>nd</sup> ಆಗಸ್ಟ್  ೨೦೧೮</p>
			<h1 class="title">ಮರಗಳಿಲ್ಲದ ಅಭಿವೃದ್ಧಿ ಸಲ್ಲದು</h1>
			<h2 class="author">ಡಾ.ಪ್ರಕಾಶ ಭಟ್ ತುಂಬ್ಲೆ</h2>
			<p class="description">ನಾವು 2030ನ್ನು ಸುರಕ್ಷಿತವಾಗಿ ತಲುಪಲು ಪ್ರೀತಿಯಿಂದ, ಭಕ್ತಿಯಿಂದ ಅನುಸರಿಸಲೇಬೇಕಾದ ಕೆಲವು ನಿಯಮಗಳಿವೆ</p>
			<figure class="float-md-right maxw-300"><img class="img-fluid" src="<?=PUBLIC_URL?>images/201808/0031a.jpg" /></figure>
			<p>ಸುಸ್ಥಿರಾಭಿವೃದ್ಧಿಯ ವ್ಯಾಖ್ಯೆ ಚಿನ್ನದ ಮೊಟ್ಟೆಯಿಡುವ ಕೋಳಿಯ ಕತೆಯನ್ನು ನೆನಪಿಸುವಂತಹುದು. ‘ಭವಿಷ್ಯದ ತಲೆಮಾರುಗಳು ತಮ್ಮ ಆವಶ್ಯಕತೆಗಳನ್ನು ಪೂರೈಸಿಕೊಳ್ಳುವಲ್ಲಿ ತೊಂದರೆಯಾಗದಂತೆ ಇಂದಿನ ತಲೆಮಾರಿನ ಆವಶ್ಯಕತೆಗಳನ್ನು ನೀಡುವ ಅಭಿವೃದ್ಧಿ ಸುಸ್ಥಿರಾಭಿವೃದ್ಧಿ.’ ಹಾಸಿಗೆ ಇದ್ದಷ್ಟು ಕಾಲುಚಾಚು ಎನ್ನುವುದೊಂದು ಗಾದೆ. ನಮ್ಮ ಸಂಪನ್ಮೂಲಗಳನ್ನು ಮಿತಿಯಲ್ಲಿ ಬಳಸಬೇಕೆಂಬುದು ಅರ್ಥ. ಭೂಮಿಯ ಸಂಪನ್ಮೂಲಗಳು ಪರಿಮಿತವಿರುವಾಗ ನಮ್ಮ ಬಳಕೆಯೂ ಮಿತಿಯೊಳಗಿರಬೇಕು. ಹಾಗಾಗಿ ನಮ್ಮ ಬೆಳವಣಿಗೆಗೂ ಮಿತಿಯಿದೆ. ಪೃಥ್ವಿಯ ಸಂಪನ್ಮೂಲಗಳು ವಿಪುಲ. ಆದರೆ ಅವುಗಳ ನಡುವಿನ ಸಂಬಂಧ ಸೂಕ್ಷ್ಮವಾದದ್ದು. ಈ ಸಮತೋಲನವನ್ನು ಹಾಳುಗೆಡವದೇ ದಾಟಲಾಗದ ಹಲವು ಹೊಸ್ತಿಲುಗಳಿವೆ. ನಾವಿಂದು ಇಂತಹ ಹಲವು ಹೊಸ್ತಿಲುಗಳ ಮೇಲೆ ನಿಂತಿದ್ದೇವೆ. ಮುಂದಿನ ಜನಾಂಗವು ತನ್ನ ಆವಶ್ಯಕತೆಗಳನ್ನು ಪೂರೈಸಿಕೊಳ್ಳಲಾರದ ಹಾಗೆ ಸಂಪನ್ಮೂಲಗಳನ್ನು ಬಳಸುತ್ತಿದ್ದೇವೆ. </p>
			<p>ನಾವು ಗದಗ ಜಿಲ್ಲೆಯ ಹಳ್ಳಿಯೊಂದರಲ್ಲಿ ನಡೆಸಿದ ಅಧ್ಯಯನದಿಂದ ಗೊತ್ತಾಗಿದ್ದು, ಅಲ್ಲಿ ಪ್ರತಿ ಮೂರು ಎಕರೆ ಕೃಷಿಭೂಮಿಯಲ್ಲಿ ಎರಡು ಮರಗಳು ಮಾತ್ರ ಇವೆ. ಅಂದರೆ ಎಕರೆಗೆ ಒಂದು ಮರವೂ ಇಲ್ಲ. ಇರುವ ಮರಗಳಲ್ಲಿ ಹೆಚ್ಚಿನವು ಬನ್ನಿ ಮರಗಳು, ಧಾರ್ಮಿಕ ಕಾರಣಕ್ಕಾಗಿ ಕಡಿಯದೇ ಬಿಟ್ಟವು. ಇಂದು ವಿಜ್ಞಾನಿಗಳು ಎಲ್ಲಿ ಮರಗಳಿವೆಯೋ ಅಲ್ಲಿ ಮಳೆ ಬರುತ್ತದೆ ಎಂಬುದನ್ನು ತಮ್ಮ ಅಧ್ಯಯನಗಳಿಂದ ಸಾಧಿಸಿ ತೊರಿಸಿದ್ದಾರೆ. ಅಂದರೆ ಮರ ‘ಕಾರಣ’ ಹಾಗೂ ಮಳೆ ‘ಕಾರ್ಯ’ ಎಂಬುದು ಸಾಬೀತಾಗಿದೆ. ಹಾಗೆಯೇ ನಮ್ಮ ಒಟ್ಟೂ ಮಳೆಯಲ್ಲಿ ಮೂರರಲ್ಲೆರಡು ಪ್ರಮಾಣ ಸ್ಥಳೀಯ ಜಲಚಕ್ರದಿಂದ ಬರುತ್ತದೆ ಹಾಗೂ ಮೂರರಲ್ಲೊಂದು ಮಾತ್ರ ಜಾಗತಿಕ ಜಲಚಕ್ರದಿಂದ ಎಂದು ಹೇಳುತ್ತಿದ್ದಾರೆ. ಸ್ಥಳೀಯ ಜಲಚಕ್ರ ಜಾಗೃತವಾಗಲು ಮಣ್ಣಲ್ಲಿ ಸಂಗ್ರಹಿತ ತೇವಾಂಶ ಹಾಗೂ ವಾತಾವರಣದಲ್ಲಿ ತೇವಾಂಶ ಸೇರಿಸಲು ಮರಗಳು ಅತ್ಯಗತ್ಯ. ಹಾಗಾಗಿ ನಾವು ಬರಗಾಲವನ್ನು ತಡೆಯಲು ಮಾಡಬೇಕಾದ ಎರಡು ಕೆಲಸಗಳು ಮಳೆನೀರನ್ನು ತತ್‍ಸ್ಥಳಗಳಲ್ಲಿ ಇಂಗಿಸುವುದು ಹಾಗೂ ಸಾಕಷ್ಟು ಮರಗಳನ್ನು ಬೆಳೆಸುವುದು. ಈ ವಿಷಯದಲ್ಲಿ ಶಾಸನವೊಂದು ಈಗ ಬೇಕು. ರೈತರು ತಮ್ಮ ಹೊಲದಲ್ಲಿ ಬೀಳುವ ಮಳೆನೀರಿನ ಕನಿಷ್ಠ 50% ನೀರನ್ನು ಹಿಡಿಯ ಬೇಕು ಹಾಗೂ ಪ್ರತಿ ಎಕರೆಗೆ ಕನಿಷ್ಠ 50 ಮರಗಳನ್ನು ಬೆಳೆಸಬೇಕು. </p>
			<p>ಈ ಎಲ್ಲ ಸಮಸ್ಯೆಗಳನ್ನೆದುರಿಸಿ ಪರಿಹಾರ ಕಂಡುಕೊಳ್ಳುವುದು ಭಾರತಕ್ಕಷ್ಟೇ ಅಲ್ಲ ಜಗತ್ತಿಗೇ ಮುಖ್ಯ. ಹವಾಮಾನ ಬದಲಾವಣೆಯ ದುಷ್ಪರಿಣಾಮಗಳಿಗೆ ದೇಶಗಳ ಗಡಿಯಿಲ್ಲ. ಯಾರು ಮಾಡಿದ ಪಾಪದ ಫಲವಾದರೂ ಇಡೀ ಜಗತ್ತು ಅನುಭವಿಸಬೇಕು. ಅದರಲ್ಲೂ ದುರ್ಬಲರು ಮೊದಲ ಬಲಿ. ಬಡ ದೇಶಗಳು, ಅಲ್ಲಿಯೂ ಬಡವರು ಮೊದಲು ತೊಂದರೆಗೊಳಗಾಗುವವರು. ಸಮುದ್ರ ತೀರದ ಪ್ರದೇಶಗಳು ಮುಳುಗಬಹುದು. ದ್ವೀಪಗಳನ್ನು ಸಾಗರಗಳು ನುಂಗಬಹುದು. ಹಾಗಾಗಿ ಜಗತ್ತು, ದೇಶ, ಪ್ರದೇಶ, ಕುಟುಂಬ, ವ್ಯಕ್ತಿಗಳೆಲ್ಲ ಸೇರಿ ಕಟ್ಟೆಚ್ಚರದಿಂದ ಸಾಧಿಸಬೇಕಾದ ದಾರಿಯೊಂದು ನಮಗೆ ಬೇರೆ ಆಯ್ಕೆಯಿಲ್ಲದೆ  ವಿಧಿಸಲ್ಪಟ್ಟಿದೆ. ಹಲವು ಹೆಜ್ಜೆಗಳಲ್ಲಿ ನಾವೀ ಕಡೆ ಹೋದಾಗ 2030ನ್ನು ಕ್ಷೇಮವಾಗಿ ತಲುಪಬಹುದು. </p>
			<ul>
				<li>ನಮ್ಮ ಮುಂದಿರುವ ಸಮಸ್ಯೆಯ ಅಗಾಧತೆಯ ಅರಿವನ್ನು ನಾವೆಲ್ಲಾ ಮಾಡಿಕೊಳ್ಳಲು ಬೇಕಾದ ರಾಷ್ಟ್ರವ್ಯಾಪಿ ಕಾರ್ಯಕ್ರಮ ಪ್ರಾರಂಭವಾಗಬೇಕು. ಬಡವ-ಬಲ್ಲಿದ, ವಿದ್ಯಾವಂತ-ಅವಿದ್ಯಾವಂತ, ಆಬಾಲವೃದ್ಧರು, ಹಳ್ಳಿಗ-ಪಟ್ಟಣಿಗ, ಹೆಣ್ಣು-ಗಂಡು, ಎಲ್ಲರೂ ಈ ತಿಳಿವಳಿಕೆಯ ಭಾಗವಾಗುವಂತಹ ತೀವ್ರವಾದ ಆಂದೋಲನವನ್ನು ನಡೆಸುವುದು ಅಗತ್ಯ. ನಮ್ಮೆಲ್ಲ ಸರಕಾರಿ-ಕಾರ್ಯಕ್ರಮಗಳು, ಯೋಜನೆಗಳು ಪ್ರತಿಯೊಂದು ಚಟುವಟಿಕೆಯೂ ಸೇರಿ ಪಾರಿಸಾರಿಕ ಪರೀಕ್ಷೆ ಪಾಸಾದರೆ ಮಾತ್ರ ಕಾರ್ಯಗತವಾಗಬೇಕು. ‘ಅಯ್ಯೋ ಅಭಿವೃದ್ಧಿ ಬೇಡವೇ?’ ಎಂಬಂತಹ ಅಮಾಯಕ ಪ್ರಶ್ನೆಗಳು ನಮ್ಮನ್ನು ಇನ್ನಷ್ಟು ಕಷ್ಟಕ್ಕೆ ಒಯ್ಯಬಹುದು. </li>
				<li>ನಮ್ಮೆಲ್ಲ ಹೊಸ ಕಟ್ಟಡಗಳು ಹಸಿರು ಕಟ್ಟಡಗಳಾಗಬೇಕು. ಇದಕ್ಕೆ ಬೇಕಾದ ನೀತಿಯೂ, ಗೈಡ್‍ಲೈನೂ ಸಿದ್ಧವಾಗಬೇಕು. ಈ ಬಗ್ಗೆ ಯಾವ ಚೌಕಾಶಿಯೂ ಇರಬಾರದು. ಬಿದ್ದ ಮಳೆನೀರನ್ನು ಹಿಡಿಯುವಲ್ಲಿ ಯುದ್ಧದಂತಹ ಕ್ರಮ ಬೇಕಿದೆ. ಭಾರತದಲ್ಲಿ ಪ್ರತಿ ಎಕರೆಯಲ್ಲಿ ಬೀಳುವ ಮಳೆಯ ನೀರು 42 ಲಕ್ಷ ಲೀಟರ್‍ಗೂ ಹೆಚ್ಚು. ಇದರಲ್ಲಿ 50-80 ಶೇಕಡಾ ನೀರನ್ನು ನಾವು ಹಿಡಿದುಕೊಳ್ಳಬಹುದು. ಹಾಗೆ ಹಿಡಿಯುವುದನ್ನು ಕಡ್ಡಾಯಗೊಳಿಸುವ ಕಾನೂನು ಬೇಕು. ಹಿಡಿಯುವಲ್ಲಿ ರೈತರಿಗೆ ನೆರವು ನೀಡಬಹುದು. ಅಂದರೆ ‘ಪ್ರೋತ್ಸಾಹ ಹಾಗೂ ಶಿಕ್ಷೆ’ ನೀತಿ ಜಾರಿಯಾಗಲಿ. </li>
				<li>ಕೃಷಿ ಭೂಮಿಯಲ್ಲಿ ಮರಗಳು ಮಾಯವಾಗಿವೆ. ತಿರುಗಿ ಅವು ಬರುವುದು ಅಗತ್ಯ. ಒಂದೆಕರೆಯಲ್ಲಿ ಕನಿಷ್ಠ 50 ಮರಗಳು ಇರಲೇಬೇಕು. ನಮ್ಮಲ್ಲಿ 500ರವರೆಗೆ ನೆಟ್ಟು, ಎಂದಿನ ಕೃಷಿ ಮಾಡಿದವರಿದ್ದಾರೆ. ಇದೂ ಕಾನೂನಾಗಿ ‘ಪ್ರೋತ್ಸಾಹ ಹಾಗೂ ಶಿಕ್ಷೆ’ ನೀತಿಯಲ್ಲಿ ಜಾರಿಯಾಗಲಿ. </li>
				<li>ಪರಿಸರಸ್ನೇಹಿ ಇಂಧನಗಳ ಕುರಿತ ಈಗಾಗಲೇ ಇರುವ ನೀತಿಯನ್ನು ಇನ್ನಷ್ಟು ಬಲಪಡಿಸಬೇಕು. ಸೌರಶಕ್ತಿ, ನೀರುಳಿತಾಯ ಎರಡೂ ಎಲ್ಲ ಕಟ್ಟಡಗಳಿಗೆ ಕಡ್ಡಾಯವಾಗಬೇಕು. ನಮ್ಮ ಶಾಲೆ, ಕಾಲೇಜ್, ವಿಶ್ವವಿದ್ಯಾಲಯಗಳು ಪರಿಸರಸ್ನೇಹಿಯಾಗುವ ಕಾರ್ಯ ತಕ್ಷಣದಿಂದ ಆಗಬೇಕಾಗಿದೆ. ವಿದ್ಯಾರ್ಥಿಗಳು ಪಾಠದಿಂದ ಕಲಿತಿದ್ದಕ್ಕಿಂತ ಹೆಚ್ಚನ್ನು ಅಲ್ಲಿಯ ಪರಿಸರ, ಕಟ್ಟಡ ವಿದ್ಯುತ್ ಬಳಕೆ ಇತ್ಯಾದಿಗಳನ್ನು ನೋಡಿ ಕಲಿಯುತ್ತಾರೆ.<br />ಹೀಗೆ ಪಟ್ಟಿ ಬೆಳೆಸಬಹುದು. ಸದ್ಯಕ್ಕೆ ಸಾಕು. ಇವೆಲ್ಲವನ್ನೂ ನಾವು ಪ್ರೀತಿಯಿಂದ, ಭಕ್ತಿಯಿಂದ ಮಾಡಿದಲ್ಲಿ 2030ನ್ನು ಸುರಕ್ಷಿತವಾಗಿ ತಲುಪಬಹುದು. </li>
			</ul>
		</div>
		<?php require_once(PHY_FLAT_URL . 'article-lists/mukhyacharche.php'); ?>
	</div>
</div>

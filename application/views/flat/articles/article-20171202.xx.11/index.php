<div class="container-fluid">
	<div class="row align-items-top justify-content-center kannada">
		<div class="col-md-8 article">
			<p class="date english">2<sup>nd</sup> December 2017</p>
			<h1 class="title">ಸರಣಿ ಪಾತಕಿಗಳು!</h1>
			<h2 class="author">ಗುರುಪ್ರಸಾದ ಕುರ್ತಕೋಟಿ</h2>
			<p class="description">ಇದೇನು ಕ್ರೈಂ ಸ್ಟೋರಿ ನಾ ಅಂತ ಭಯ ಪಡಬೇಡಿ! ನಾನು ಹೇಳ್ತಿರೋ ಕತೆ ಆ ಪಾತಕಿಗಳಿಗಿಂತ ಭಯಂಕರವಾದ ಪಟಾಕಿಗಳ ಬಗ್ಗೆ. ಪಾತಕಿಗಳು ಚಾಕುಚೂರಿ ಬಳಸಿದರೆ, ಇವರಿಗೆ ತಮ್ಮ ನಾಲಗೆಯೇ ಆಯುಧ; ಬಾಯಿಯಿಂದ ಪಟಪಟ ಸಿಡಿಯುವ ಪಟಾಕಿಗಳು ಎಂಥವರನ್ನೂ ಬಲಿ ತೆಗೆದುಕೊಳ್ಳಬಲ್ಲವು!</p>
			<figure class="float-md-left maxw-600"><img class="img-fluid" src="<?=PUBLIC_URL?>images/201712/0044a.jpg" /></figure>
			<p>ನಾನು ಹೇಳಹೊರಟಿರುವುದು ಚೈನ್ ಅಥವಾ ನೆಟ್ವರ್ಕ್ ಮಾರ್ಕೆಟಿಂಗ್ ಅನ್ನುವ ಭ್ರಮಾ ಲೋಕದ ಪ್ರಭೂತಿಗಳ ಬಗ್ಗೆ. ಇವರ ಲೆಕ್ಕಗಳು ಬರಿ ಲಕ್ಷದಲ್ಲೇ ಇರುತ್ತವೆ. ಈ ಲೋಕದವರ ಅಂಕಿಸಂಖ್ಯೆಗಳ ವಿವರ ಕೇಳಿದರೆ ನೀವೂ ನಿಮ್ಮ ಎಲ್ಲ ಕೆಲಸ ಬಿಟ್ಟು ಅದನ್ನೇ ಮಾಡುತ್ತೀರಿ, ಖಂಡಿತ! ಅವರ ತರ್ಕ ಕೇಳಲು ಅಷ್ಟೊಂದು ಇಂಪು. ಅದು ಸಾಮಾನ್ಯವಾಗಿ ಹೇಗಿರುತ್ತೆ ಅಂದ್ರೆ ನೀವು ಯಾವುದೋ ಒಂದು ವಸ್ತುವನ್ನು ಇಂತಿಷ್ಟು ದುಡ್ಡು ಕೊಟ್ಟು ಕೊಳ್ಳಬೇಕು. ನಂತರ ನೀವು ಬೇರೆಯವರಿಗೆ ಕೊಳ್ಳಿರಿ ಅಂತ ಪುಸಲಾಯಿಸಿ ಮಾರಿದರೆ ನಿಮಗೆ ದುಡ್ಡು ಬರುತ್ತೆ. ಅದು ಹಾಗೆಯೇ ಮುಂದುವರಿಯುತ್ತೆ. ಎಷ್ಟು ಜನರಿಗೆ ನೀವು ಮಾರುತ್ತಿರೋ ಅಷ್ಟು ಜಾಸ್ತಿ ದುಡ್ಡು ಬರುತ್ತೆ. ಒಳ್ಳೆಯ ಪದ್ಧತಿನೇ. ಆದರೆ ಅದನ್ನು ಮಾರುವವರು ಕೊಡುವ ಹಿಂಸೆ ಮಾತ್ರ ಸಹಿಸಲಸಾಧ್ಯ! ಬೇಡ ಅಂದರೆ ಬಿಡುತ್ತಾರೆಯೇ? ಊಹೂಂ.... ಆಕ್ಟೊಪಸ್ ಹಿಡಿತ...</p>
			<p>ನಾ ಮೊದಲ ಬಾರಿಗೆ ಅಂತಹ ಸರಣಿ ಪಾತಕಿಯ ಬಲೆಗೆ ಬಿದ್ದು ಟೋಪಿ ಹಾಕಿಸಿಕೊಂಡಿದ್ದು ಇಂಜಿನಿಯರಿಂಗ್ ಓದುತ್ತಿದ್ದಾಗ. ಕಾಲೇಜನ್ನು ಬಹುವಾಗಿ ಪ್ರೀತಿಸುತ್ತಿದ್ದ ಪಿತಾಮಹ ಸ್ಟೂಡೆಂಟ್ ಒಬ್ಬ ಹಲವು ವರ್ಷಗಳಿಂದ ನಪಾಸಾಗಿ ಅಲ್ಲೇ ಉಳಿದಿದ್ದ. ಅವನಿಗೆ ಓದುವ ರಗಳೆಯಂತೂ ಇರಲಿಲ್ಲ. ಹೀಗಾಗಿ ಉಂಡಾಡಿ ಗುಂಡನಂತೆ ಅಡ್ಡಾಡಿಕೊಂಡೋ ರಾಗಿಂಗ್ ಮಾಡಿಕೊಂಡೋ ಇದ್ದ. ಅವನು ಒಂಥರಾ ಒಂಟಿ ಸಲಗ. ಯಾವಾಗಲೂ ಒಬ್ಬನೇ ಇರುತ್ತಿದ್ದ. ಯಾಕೆಂದರೆ ಅವನ ವಾರಗಿಯವರೆಲ್ಲ ಪಾಸಾಗಿ ಕಾಲೇಜಿನಿಂದ ಬಿಡುಗಡೆ ಹೊಂದಿ ನೌಕರಿ, ಮದುವೆ ಅನ್ನುವ ಹೊಸ ಸಂಭ್ರಮಗಳಲ್ಲಿ ತೊಡಗಿಸಿಕೊಂಡಿದ್ದರು. ಇವನು ಅದೆಲ್ಲ ಜಂಜಾಟ ಬೇಡ ಅಂತಲೇ ಇಲ್ಲಿ ಉಳಿದಿದ್ದನೇ ಅನ್ನೋದು ನನ್ನ ಅನುಮಾನ. ಊದಿದರೆ ಹಾರಿ ಹೋಗುವಂತಿದ್ದನಾದರೂ ಅವನು ಸೀನಿಯರ್ ಆಗಿದ್ದರಿಂದ ಅವನ ಬಗ್ಗೆ ಭಯ ನಮಗಿತ್ತು. ಅವನನ್ನು ನೋಡಿ ಹೆದರೋ ಅವಶ್ಯಕತೆ ಇರಲಿಲ್ಲ ಅಂತ ಮುಂದೆ ನಾನು ಸೀನಿಯರ್ ಆದಾಗಲೇ ಗೊತ್ತಾಗಿದ್ದು ಬಿಡಿ!</p>
			<p>ಒಂದು ದಿನ ಒಂಟಿ ಬಲಿಯ ತರಹ ನಾನು ಅವನ ಕಣ್ಣಿಗೆ ಬಿದ್ದೆ. ಸಂಜೆ ನಮ್ಮ ಹಾಸ್ಟೆಲ್‍ಗೆ ಬಾ, ರ್ಯಾಗಿಂಗ್ ಮಾಡ್ತೀವಿ ಅಂತ ಬಾಂಬ್ ಬಿಟ್ಟ. ನಾನೂ ಊದಿದರೆ ಹಾರಿಹೋಗುವಂತೆ ಇದ್ದೆನಾದ್ದರಿಂದ, ಹೆದರಿಸಿದರೆ ಹೆದರ್ತಾನೆ ಎಂಬ ಅವನ ನಂಬಿಕೆಯನ್ನು ನಾನು ಹುಸಿ ಮಾಡಲಿಲ್ಲ. ಬೇಡಾ ಸರ್ ಅಂತ ನಾನು ಗೋಗರೆದೆ. ಸೀನಿಯರುಗಳಿಗೆ ಸರ್ ಅನ್ನಲೇಬೇಕೆಂಬ ರೂಲ್‍ನ್ನು ಆಗ ಸೀನಿಯರ್‍ಗಳೆಲ್ಲ ಸೇರಿ ಮಾಡಿದ್ದರು. ಸರ್ ಅಂದ ಕೂಡಲೇ ನನ್ನ ಮೇಲೆ ಸ್ವಲ್ಪ ಕರುಣೆ ಬಂತು ಅನಿಸುತ್ತೆ. ಸ್ವಲ್ಪ ಮನ ಕರಗಿದವನಂತೆ ನಟಿಸಿದ. ‘ಆತು ಬಿಡು ನಿನಗ ಬಿಡ್ತೀನಿ... ಆದ್ರ 500 ರೂಪಾಯಿ ಕೊಟ್ಟು ಈ ಟಿಕೆಟ್ ತಗೋ....’ ಅಂದ. ಅದು ಯಾವುದೋ ಬೂಟು ಕಂಪನಿಯ ಟಿಕೆಟ್. ನಾನು ಇನ್ನೂ ಐದು ಜನಕ್ಕೆ ಆ ತರಹ ಕೊಟ್ಟರೆ ನನಗೊಂದು ಜೊತೆ ಬೂಟು ಬರುತ್ತಿತ್ತಂತೆ! ನನಗೆ ಅವನಿಂದ ತಪ್ಪಿಸಿಕೊಳ್ಳೋಕೆ ಆಗ ಬೇರೇನೂ ಮಾರ್ಗವಿರಲಿಲ್ಲ. ರೊಕ್ಕ ಕೊಟ್ಟು ಕೊಂಡುಕೊಂಡೆ. ಆ ನಮ್ಮ ಸೀನಿಯರ್ರು ಈ ಟಿಕೆಟ್ ಮಾರೋದರಲ್ಲಿ ತೋರಿದ ಶ್ರದ್ಧೆಯನ್ನು ಓದಿನಲ್ಲಾದರೂ ತೋರಿಸಿದ್ದರೆ ಪಾಸಾಗಿ ಉದ್ಧಾರ ಆಗುತ್ತಿದ್ನೋ ಏನೋ....! ಆಮೇಲೆ ನಾನು ನನ್ನ ತರಹದ ಐದು ಜನ ಬಕರಾಗಳನ್ನು ಹುಡುಕಲು ಹೋಗಲಿಲ್ಲ. ಹಾಗೆ ಮಾಡಿದ್ದರೆ ನನಗೂ ಒಂದು ಬೂಟು ಸಿಗ್ತಿತ್ತು.... ಹೊಡ್ಕೋಳ್ಳೋಕೆ!</p>
			<p>ಈ ವ್ಯೂಹದಲ್ಲಿ ಎಲ್ಲ ಬಗೆಯ ಪ್ರಾಡಕ್ಟ್‍ಗಳೂ ಇರುತ್ತವೆ. ಮೊದಮೊದಲು ಯಾರು ಶುರು ಮಾಡಿರುತ್ತಾರೋ ಅವರಿಗೆ ತುಂಬಾ ಲಾಭ ಆಗಿರುತ್ತೆ ನಿಜ. ಆ ಸರಣಿ ಮುಂದುವರಿದಂತೆ ಬರಿ ಬೊಗಳೆ. ಆ ತರಹದ ಮತ್ತೊಂದು ಅನುಭವ ನನಗಾಗಿದ್ದು ನಾನು ಇಂಜಿನಿಯರಿಂಗ್ ಮುಗಿಸಿದ ಮೇಲೆ. ಹೌದು ಜೀವನದ ಪ್ರತಿ ಘಟ್ಟದಲ್ಲೂ ಇಂಥವರನ್ನು ಕಂಡಿದ್ದೇನೆ. ಅದಕ್ಕೇ ಈ ಪುರಾಣ!</p>
			<p>ನಾನು ನಿರುದ್ಯೋಗಿ ಆಗಿದ್ದ ಸಮಯವದು. ನಿರುದ್ಯೋಗಿಗೆ ಒಂದು ಧಿಮಾಕು ಇರುತ್ತೆ. ತಾನು ಯಾರ ಕೈಯಲ್ಲೂ ದುಡೀಬಾರದು. ತನ್ನದೇ ಸ್ವಂತದ್ದು ಅಂತ ಏನಾದರೂ ಮಾಡಬೇಕು. ಬೇರೆಯವರಿಗೆ ಕೆಲಸ ಕೊಡಬೇಕು... ಇತ್ಯಾದಿ ಇತ್ಯಾದಿ. ಎಲ್ಲಿಯವರೆಗೆ ಕೆಲಸ ಸಿಗುವುದಿಲ್ಲವೋ ಅಲ್ಲಿಯವರೆಗೆ ಆ ಸೊಕ್ಕು ಇರುತ್ತೆ. ಆಮೇಲೆ ತಂತಾನೇ ಹೊರಟುಹೋಗುತ್ತೆ! ನನ್ನ ಪರಿಸ್ಥಿತಿ ಹಾಗೆ ಇತ್ತು ಆಗ. ಯಾವ ಬಿಸಿನೆಸ್ ಮಾಡಬೇಕು ಅನ್ನೋದು ಗೊತ್ತಿರಲಿಲ್ಲ. ಒಟ್ಟಿನಲ್ಲಿ ಒಂದು ಬಿಸಿನೆಸ್ಸು ಅಷ್ಟೇ. ಅಂತಹ ಹಪಾಪಿ ಮನಸ್ಥಿತಿಯಲ್ಲಿದ್ದಾಗಲೇ ನನ್ನ ಇಂಜಿನಿಯರಿಂಗ್ ಸಮಯದ ಬ್ಯಾಚ್‍ಮೇಟ್ ಒಬ್ಬ ಫೋನ್ ಮಾಡಿದ. ಎಷ್ಟೋ ದಿನಗಳ ನಂತರ ಸಿಕ್ಕಿದ್ದ ಗೆಳೆಯನ ಮಾತು ಕೇಳಿ ಖುಷಿಯಾಯ್ತು. ಹಾಗೇ ಮಾತಾಡೋವಾಗ, “ನೀ ಏನ್ ಮಾಡ್ಲಿಕತ್ತಿಲೇ” ಅಂತ ಸಹಜ ಕುತೂಹಲದಿಂದ ಕೇಳಿದೆ. “ಬಿಸಿನೆಸ್ ಮಾಡಾಕತ್ತೀನಿ. ಇವತ್ತ ನಮ್ಮ ಬಾಸ್ ಜೊತಿ ಮೀಟಿಂಗ್ ಐತಿ, ಅದಕ್ಕ ಬಂದಿದ್ದೆ ನೋಡಪಾ” ಅಂತ ಅವನು ಅಂದಾಗ ನನಗೆ ರೊಟ್ಟಿ ಜಾರಿ ತುಪ್ಪದಲ್ಲಿ ಬಿದ್ದಂಗೆ ಖುಷಿ.</p>
			<p>“ನನಗೂ ಹೇಳಪಾ.... ಬಿಸಿನೆಸ್ ಮಾಡೋ ಆಸೆ ಭಾಳ ಅದ” ಅಂದೆ.</p>
			<p>“ಅದಕೇನೋಪಾ... ಅಡ್ಡಿ ಇಲ್ಲ...” ಅಂದವನೇ ತನ್ನ ಬಾಸ್ ಜೊತೆ ಮಾತಾಡಿ ಅವರ ಜೊತೆ ನನ್ನ ಮೀಟಿಂಗ್ ಫಿಕ್ಸ್ ಮಾಡೇ ಬಿಡೋದೇ!? ಅದೂ ಬೆಳಗಾವಿಯಲ್ಲಿ. ನನ್ನ ಬಿಸಿನೆಸ್‍ಮನ್ ಆಗೋ ಕನಸು ಇಷ್ಟು ಬೇಗ ನನಸಾಗುತ್ತೆ ಅಂತ ಅಂದುಕೊಂಡಿರಲೇ ಇಲ್ಲ.</p>
			<p>ಅವತ್ತು ಅಲ್ಲಿಗೆ ಹೋದೆ. ದೊಡ್ಡ ಹೋಟೆಲ್ ಒಂದರಲ್ಲಿ ಭಾರಿ ಭೋಜನದ ವ್ಯವಸ್ಥೆ. ನಂತರ ಒಂದು ದೊಡ್ಡ ಹಾಲ್‍ಗೆ ಕರೆದುಕೊಂಡು ಹೋದ. ಅಲ್ಲಿ ತುಂಬಾ ಜನ ಇದ್ದರು. ಬರಿ ಬಾಸ್ ಜೊತೆ ಮೀಟಿಂಗ್ ಅಂದು ಎಲ್ಲಿ ಕರೆದುಕೊಂಡು ಬಂದ ಅಂತ ನಾನು ಆಶ್ಚರ್ಯ ಪಡುತ್ತಿರುವಾಗಲೇ... ಅಲ್ಲೊಂದು ಸಮಾರಂಭ ಶುರು ಆಯ್ತು. ಯಾವುದೋ ಒಂದು ಪ್ರಾಡಕ್ಟ್ ಬಗ್ಗೆ ಒಬ್ಬ ಮಾತಾಡಿದ. ಅದೊಂದು ಮ್ಯಾಗ್ನೆಟ್ ಬೆಡ್ ಅಂತೆ. ಅದರ ಮೇಲೆ ಮಲಗಿದರೆ ಸುಖನಿದ್ರೆಯಂತೆ. ಎಲ್ಲಾ ರೋಗಗಳು ಅದರಿಂದ ವಾಸಿಯಂತೆ. ಮೊದಲು ಬರಿ 50 ಸಾವಿರ ಕೊಟ್ಟು ಖರೀದಿಸಬೇಕು. ನಂತರ ಬೇರೆಯವರನ್ನು ಖರೀದಿಸಲು ಮನವೊಲಿಸಿ ಅವರಿಗೂ ಸುಖನಿದ್ರೆ ಹಂಚಬೇಕು. ಅವರೆಲ್ಲ ಬೆಡ್ ಕೊಂಡು ಮಾರಾಟ ಸರಣಿಗೆ ಕೊಂಡಿಯಾದರೆ ನಮಗೆ ದುಡ್ಡಿನ ಸುರಿಮಳೆ...</p>
			<p>ನಂತರ ಸಾಲಾಗಿ ಬಂದ ಕೆಲವರು ತಮ್ಮ ಕತೆ ಹೇಳತೊಡಗಿದರು. ಒಬ್ಬ ತನಗೆ ಇಲ್ಲಿಯವರೆಗೆ 20 ಲಕ್ಷ ಬಂತು ಅಂದ. ಇನ್ನೊಬ್ಬ ತನ್ನ ಇಬ್ಬರೂ ಮಕ್ಕಳ ಮದುವೆ ವಿಜೃಂಭಣೆಯಿಂದ ಮಾಡಿದ್ದೇನೆ ಅಂದ. ಮತ್ತೂ ಒಬ್ಬ ತಾನು ಇದು ಶುರುವಾದ ಮೇಲೆ ಎರಡನೇ ಮದುವೆ ಆಗಿದ್ದೇನೆ ಅಂತಲೂ ಹೇಳಿ ಕೆಲ ಕ್ಷಣ ಈ ಬಿಸಿನೆಸ್ ಬಗ್ಗೆ ವಿಶೇಷ ಆಸ್ಥೆ ಹುಟ್ಟುವಂತೆ ಮಾಡಿದ!</p>
			<p>ಆದರೆ ಅಲ್ಲಿ ನಾನು ಬಕರಾ ಆಗಿದ್ದನ್ನು ಮನಗಂಡೆ... ಇವರೆಲ್ಲ ನನಗೆ ಸರಣಿ ಪಾತಕಿಗಳಂತೆ ಕಂಡರು! ಗೆಳೆಯ ಬಿಸಿನೆಸ್ ಅಂತ ಮೂತಿಗೆ ಬೆಣ್ಣೆ ಹಚ್ಚಿ ಹೀಗೆ ಮೋಸ ಮಾಡಿದ್ದ. ನನಗೆ ಇನ್ನೊಂದು ಕ್ಷಣವೂ ಅಲ್ಲಿ ಕೂಡಲು ಮನಸ್ಸಾಗದೆ ಹೊರಬಂದೆ. ಅದೊಂಥರ ಚಕ್ರವ್ಯೂಹ ಅಂತ ಹೊರಬಂದಾಗ ಅರಿವಾಯ್ತು. ನನ್ನ ಗೆಳೆಯ ನನ್ನ ಮತಿಭ್ರಮಣೆ ಮಾಡುವ ಜವಾಬ್ದಾರಿಯನ್ನು ಇನ್ನೊಬ್ಬನಿಗೆ ವಹಿಸಿದ್ದ. ಅವನೊಂದು ಗಂಟೆ ಕೊರೆದ. ಈ ಬಿಸಿನೆಸ್‍ನಲ್ಲಿ ಹಣಗಳಿಸಿ ಉದ್ಧಾರವಾಗುವ ಅವಕಾಶವನ್ನು ಮಿಸ್ ಮಾಡಿಕೊಳ್ಳಬಾರದೆಂದು ಹಿರಿಯಣ್ಣನಂತೆ ಮಾರ್ಗದರ್ಶನ ಮಾಡಿದ. ನನಗೆ ಒಂದಂತೂ ಖಾತ್ರಿ ಆಯ್ತು. ಈ ಮ್ಯಾಗ್ನೆಟ್ ಬೆಡ್ ಕೊಂಡರೆ ರಾತ್ರಿ ಗಾಢ ನಿದ್ದೆ ಬಂದೇ ಬರುತ್ತೆ. ಯಾಕೆಂದರೆ ಇಡೀ ದಿನ ಸಿಕ್ಕವರಿಗೆಲ್ಲ ಈ ತರಹ ಪೀಡಿಸಿ ನಮ್ಮನ್ನು ನಾವು ದಣಿಸಿದರೆ ರಾತ್ರಿ ನಿದ್ದೆ ಬರದೆ ಇನ್ನೇನು!? ನಾನು ಹೇಗೋ ಮಾಡಿ ಆ ಹಿತೈಷಿಗಳಿಂದ ತಪ್ಪಿಸಿಕೊಂಡೆ.</p>
			<p>ಹೊಸ ಹೊಸ ತಂತ್ರಜ್ಞಾನ ಬಂದಂತೆ ಈ ವ್ಯವಸ್ಥೆಯ ಕಾರ್ಯತಂತ್ರಗಳೂ ಬದಲಾಗಿವೆ. ಮೊದಲು ಟಪಾಲುಗಳಲ್ಲಿ ಬರುತ್ತಿದ್ದ ಮಾಹಿತಿ ಕ್ರಮೇಣ ಫೋನುಗಳಲ್ಲಿ, ಇನ್ನೂ ಮುಂದು ವರಿದು ವಾಟ್ಸ್‍ಯಾಪ್, ಸ್ಕೈಪ್... ಹೀಗೆ ಎಲ್ಲಾ ಆವಿಷ್ಕಾರಗಳಿಗೆ ತೆರೆದುಕೊಂಡಿದೆ. ಒಟ್ಟಾರೆ ಎಲ್ಲಾ ಮಾರ್ಗಗಳನ್ನು ಬಳಸಿ ನಮ್ಮಂಥ ವರಿಗೆ ಹಣಬರುವಂತೆ ಮಾಡಲು ಹೆಣಗುತ್ತಿರುತ್ತಾರೆ ಈ ತಜ್ಞರು.</p>
			<p>ಕೆಲ ದಿನಗಳ ಹಿಂದೆ ಫೇಸ್ಬುಕ್‍ನಲ್ಲಿ ಗೆಳೆಯನದೊಂದು ಪೋಸ್ಟ್ ಬಂತು. ನೀನು ಒಬ್ಬರಿಗೆ ಒಂದು ಪುಸ್ತಕ ಕಳಿಸು ಹಾಗೂ ಈ ಪೋಸ್ಟ್ ನಿನ್ನ ಗೆಳೆಯರಿಗೆ ಶೇರ್ ಮಾಡು. ಅವರು ತಮ್ಮ ಗೆಳೆಯರಿಗೂ ಶೇರ್ ಮಾಡುತ್ತಾರೆ. ಕೆಲವೇ ದಿನಗಳಲ್ಲಿ ನಿನಗೆ ಕನಿಷ್ಠ 180 (ಅದ್ಯಾವ ಲೆಕ್ಕಾಚಾರವೋ ನಾಕಾಣೆ) ಪುಸ್ತಕಗಳು ನಿನ್ನ ಮನೆಗೆ ಬಂದು ಬೀಳುತ್ತೆ ಅಂತ. ನನಗೋ ಖುಷಿ, ನಾನು ಕಳಿಸೋದು ಒಂದೇ ಪುಸ್ತಕ ತಾನೇ ಅಂತ ಅಂಗಡಿಗೆ ಹೋಗಿ ಹುಡುಕಿ ನನಗಿಷ್ಟವಾದ ಪುಸ್ತಕ ತಂದು ಎಷ್ಟೋ ಕೊರಿಯರ್ ಖರ್ಚು ಮಾಡಿ ಕಳಿಸಿದೆ. ಇನ್ನೂ ಕಾಯುತ್ತಿದ್ದೇನೆ.... ಒಂದೂ ಪುಸ್ತಕ ಬಂದಿಲ್ಲ!</p>
			<p>ಅಂತೂ ಇಷ್ಟೆಲ್ಲಾ ಅನುಭವ ಆದ ಮೇಲೆ ಈಗೀಗ ಸ್ವಲ್ಪ ಹುಷಾರಾಗಿ ಇರ್ತೀನಿ. ಈ ತರಹ ಪೋಸ್ಟ್, ಮೇಸೇಜ್, ಕರೆಗಳು ಏನೇ ಬಂದ್ರೂ ಎಚ್ಚರಿಕೆ ವಹಿಸುತ್ತೇನೆ. ಯಾರಾದ್ರೂ ಎರ್ರಾಬಿರ್ರಿ ಹೊಗೊಳೋಕೆ ಶುರು ಮಾಡಿದ್ರೆ ಇನ್ನೂ ಜಾಗರೂಕ ಆಗ್ತೀನಿ. ಹಂಗಂತ ಎಲ್ಲರೂ ಹಾಗೇ ಇರ್ತಾರೆ ಅಂತಲ್ಲ.... ಆದರೂ ಹೇಳೋಕೆ ಬರೋಲ್ಲ ನೋಡಿ. ನಮ್ಮ ಹುಷಾರಲ್ಲಿ ನಾವಿರಬೇಕು.</p>
			<figure class="float-md-right maxw-300"><img class="img-fluid" src="<?=PUBLIC_URL?>images/201712/0046a.jpg" /></figure>
			<p>ಒಮ್ಮೆ ಕುಟುಂಬ ಸಮೇತ ಮಾಲ್‍ಗೆ ಹೋಗಿದ್ದೆ. ಹೆಂಡತಿ ಆ ಅಂಗಡಿಯಲ್ಲಿ ಏನೇನು ಕೊಳ್ಳಬಹುದು ಅಂತ ವೀಕ್ಷಣೆಯಲ್ಲಿ ಮಗ್ನಳಾಗಿದ್ದಳು. ನನಗೆ, ಮಗಳಿಗೆ ಏನೂ ಕೆಲಸವಿರಲಿಲ್ಲ. ಇವಳು ಯಾವಾಗ ಮುಗಿಸಿಯಾಳು ಅಂತ ಬಾಲ ಸುಟ್ಟ ಬೆಕ್ಕಿನಂತೆ ಆಚೀಚೆ ಅಡ್ಡಾಡಿಕೊಂಡಿದ್ದೆವು. ಅಲ್ಲೊಬ್ಬರು ಬಂದವರೇ ನಿಮ್ಮ ಮಗಳು ಎಷ್ಟು ಚೂಟಿ ಆಗಿದ್ದಾಳೆ ಅಂದರು. ಆ ಕ್ಷಣಕ್ಕೆ ಅವರ ಬಗ್ಗೆ ಗೌರವ ಭಾವನೆ ಮೂಡಿತು. ನನ್ನ ಮಗಳನ್ನು ಹೊಗಳಿದ್ದರ ಜೊತೆಗೆ ಕನ್ನಡದಲ್ಲಿ ಮಾತಾಡಿದರಲ್ಲಾ ಎಂಬ ಪುಳಕವೂ ಬೆರೆತು ನಾನು ಕರಗಿದೆ. ಬೆಂಗಳೂರಿನಲ್ಲಿ, ಅದೂ ಪ್ರತಿಷ್ಠಿತ ಮಾಲ್‍ನಲ್ಲಿ ಕನ್ನಡ ನುಡಿ ಕೇಳಿದರೆ ಹೇಗಾಗಬೇಡ! ನಮ್ಮಿಬ್ಬರ ಪರಿಚಯವಾಯ್ತು. ಫೋನು ಸಂಖ್ಯೆಗಳ ವಿನಿಮಯಗಳಾದವು. ಮನೆಗೆ ಬನ್ನಿ ಎಂಬ ಆಮಂತ್ರಣದೊಂದಿಗೆ ವಿದಾಯ ಹೇಳಿದೆವು.</p>
			<p>ಮುಂದೆ ಎರಡೇ ದಿನಗಳ ಬಳಿಕ, ಅವರ ಫೋನ್ ಕರೆ ಬಂತು. ಉಭಯ ಕುಶಲೋಪರಿಗಳ ನಂತರ, “ಇಲ್ಲೇ ನಿಮ್ಮ ಮನೆ ಹತ್ತಿರ ಬಂದಿದ್ದೆ, ನಿಮ್ಮ ನೆನಪಾಯ್ತು... ಮನೆಗೆ ಬರಲೇ” ಎಂದರು. ನಾನು ಅವರನ್ನು ತುಂಬಾ ಪ್ರಭಾವಿಸಿರಬೇಕು, ಅದಕ್ಕೇ ಹುಡುಕಿಕೊಂಡು ಬಂದಿದ್ದಾರೆ ಎಂದು ನನ್ನ ಮೇಲೆ ನನಗೆ ಅಭಿಮಾನ ಉಂಟಾಯ್ತು. ಮನೆಗೆ ಬಂದರು. ಅದು ಇದು ಮಾತಾಡುತ್ತ ಸರ್ ಒಂದು ಒಳ್ಳೆ ಬಿಸಿನೆಸ್ ಪ್ಲಾನ್ ಇದೆ ಇತ್ಯಾದಿ ಇತ್ಯಾದಿ ಅಂತ ಶುರು ಮಾಡಿದರು. ಆಗ ನನ್ನ ಬಗ್ಗೆ ನನಗಿದ್ದ ಅಭಿಮಾನ ಜರ್ರನೆ ಇಳಿದುಹೋಗಿತ್ತು. ಯಾಕೆಂದರೆ ಮೊದಲ ಭೇಟಿಯಲ್ಲಿ ಅವರು ಹೊಗಳಿದ್ದು ಅವರ ಸರಣಿ ಸಂಚಿಗೆ ಬಲಿ ಮಾಡುವ ಒಂದು ಆಯುಧ ಅಂತ ಈಗ ಅರಿವಾಗಿತ್ತು. ನಾನವರಿಗೆ ಹೇಳಿದೆ, “ಸರ್ ನಮ್ಮ ಮನೆಯಲ್ಲಿ ಇವತ್ತು ಊಟ ಮಾಡಿಕೊಂಡೇ ಹೋಗಿ. ಆದರೆ ಈ ಬಿಸಿನೆಸ್ ವಿಷಯ ಮಾತ್ರ ಮಾತಾಡಬೇಡಿ”. ಹೀಗೆ ಎಷ್ಟೇ ಹುಷಾರಾಗಿದ್ದರೂ ಕಡಿಮೆಯೇ. ಹಾಗಂತ ಎಲ್ಲರ ಮೇಲೂ ಅನುಮಾನ ಪಡಬಾರದು ಬಿಡಿ.</p>
			<p>ಕೊನೆಗೆ ಇನ್ನೊಂದು ಘಟನೆ ಹೇಳಲೇಬೇಕು.... ಇತ್ತೀಚೆಗೆ ಒಂದು ಮುಂಜಾನೆ ಎಂದಿನಂತೆ ನನ್ನ ಹೆಂಡತಿ ನನ್ನನ್ನು ವಾಕಿಂಗ್ ಕರೆದುಕೊಂಡು ಹೋಗುತ್ತಿದ್ದಳು. ಯಜಮಾನರು ನಾಯಿಯನ್ನು ವಾಕಿಂಗ್ ಕರ್ಕೊಂಡ್ ಹೋಗ್ತಿರ್ತಾರಲ್ಲ ಡಿಟ್ಟೋ ಹಾಗೇನೇ; ದರದರಾ ಎಳಕೊಂಡು ನಮ್ಮ ಮಾಮೂಲಿ ಪಾರ್ಕ್‍ನ ಮಹಾದ್ವಾರಕ್ಕೆ ನನ್ನನ್ನ ತಲುಪಿಸಿದಳು. ಅಲ್ಲಿ ನಿಂತಿದ್ದ ಹೆಣ್ಣುಮಗಳೊಬ್ಬಳು ಕೈಮುಗಿದು, “ನಮಸ್ಕಾರ ಸರ್, ಚೆನ್ನಾಗಿದೀರಾ” ಅನ್ನಬೇಕೆ! ನಾನೂ ಸ್ವಲ್ಪ ಗಲಿಬಿಲಿಗೊಂಡೆ. ಅವರನ್ನೆಲ್ಲಿ ನೋಡಿದ ನೆನಪೇ ಬರುತ್ತಿರಲಿಲ್ಲ. ಬಹುಶಃ ನನ್ನ ಯಾವುದೋ ಇತ್ತೀಚಿನ ಬರಹ ಓದಿ ನನ್ನ ಫ್ಯಾನ್ ಆಗಿರಬೇಕು ಅಂತ ಅನಿಸಿ ಪುಳಕಗೊಂಡೆ. ಆದರೂ ಆ ಖುಷಿಯನ್ನು ತೋರಗೊಡದೆ,</p>
			<p>“ನಮಸ್ಕಾರ.... ಹೇಳಿ?” ಅಂದೇ.</p>
			<p>“ಈ ರವಿವಾರ ಪೈ ಹೋಟೆಲ್‍ನಲ್ಲಿ ಒಂದು ಫಂಕ್ಷನ್ ಇಟ್ಕೊಂಡಿದೀವಿ, ಬರೋಕಾಗುತ್ತೆಯೇ?”</p>
			<p>ಓಹೋ.. ಯಾವುದೋ ಸಮಾರಂಭಕ್ಕೆ ಅತಿಥಿ ಅಂತ ಕರೀತಿದ್ದಾರೆ... ಅರೇ ರಸ್ತೇಲಿ ನಿಂತ್ಕೊಂಡು ಕರದ್ರೆ ಅದ್ಹೇಗ್ರಿ ಹೋಗೋದು? ನಾನೂ ಸ್ವಲ್ಪ ಬಿಂಕದ ಮುಖ ಮಾಡಿ... ಏನು ವಿಶೇಷ ಅಂತ ಕೇಳಿದೆ.</p>
			<p>“ಸರ್, ಒಂದು ಸೆಮಿನಾರ್ ಇದೆ.”</p>
			<p>“ಓಹ್ ಹೌದೇ? ನೋಡಬೇಕು... ಇನ್ನೊಂದು ಬುಕ್ ರಿಲೀಸ್ ಬೇರೆ ಇದೆ...” ಅಂತ ನಾನು ನನ್ನ ಸ್ಮಾರ್ಟ್ ಫೋನಿನಲ್ಲಿ ಸುಮ್ಮನೆ ಏನೋ ನೋಡುತ್ತಿರುವಂತೆ ನಟಿಸಿ ಡಿಮ್ಯಾಂಡ್ ತೋರಿಸಿದೆ.</p>
			<p>“ದಯವಿಟ್ಟು ಬನ್ನಿ ಸಾರ್... ಎರಡು ಗಂಟೆ ಅಲ್ಲಿದ್ರೂ ಸಾಕು” ಅಂದಳು.</p>
			<p>“ಸರಿ ಸರಿ ಏನೋ ಅಡ್ಜಸ್ಟ್ ಮಾಡೋಣ ಬಿಡಿ. ಯಾವ ವಿಷಯದ ಬಗ್ಗೆ ಸೆಮಿನಾರ್?” ಅಂದೆ. ಭಾಷಣಕ್ಕೆ ತಯಾರಿ ಮಾಡ್ಕೋಬೇಕಲ್ಲವೇ? ಅವಳ ಮುಖ ಅರಳಿತು. ಪಾಪ ನನ್ನ ಅಭಿಮಾನಿಗಳಿಗೆ ಖುಷಿ ಆದ್ರೆ ಅಷ್ಟು ಸಾಕಲ್ಲವೇ.</p>
			<p>“ಸಾರ್... ಅದು ಝೀರೋ ಇನ್ವೆಸ್ಟ್ಮೆಂಟ್ ಬಿಸಿನೆಸ್ ಅಪ್ಪೋರ್ಚುನಿಟಿ ಬಗ್ಗೆ ಸೆಮಿನಾರ್. ಒಂದೇ ವರ್ಷದಲ್ಲಿ ಒಂದ್ ಕೋಟಿ ಗಳಿಸಬಹುದು.. ಊಟ ಫ್ರೀ...” ಅಂತ ಇನ್ನೂ ಏನೇನೋ ಹೇಳುತ್ತಿದ್ದಳು... ನಾನು ಸತ್ತೆನೋ ಕೆಟ್ಟೆನೋ ಅಂತ ಅಲ್ಲಿಂದ ಓಡಿ ನಮ್ಮ ಮನೆ ಮುಂದೆ ನಿಂತೆ!</p>
			<p>ದಿನಾಲೂ ವಾಕಿಂಗ್ ಮಾಡೋಕೆ ಅಳೋ ಗಂಡ ಇವತ್ತು ರನ್ನಿಂಗ್ ಮಾಡಿದ್ದು ನೋಡಿದ ಖುಷಿಗೆ ನನ್ನ ಹೆಂಡತಿಗೆ ಅವತ್ತು ರಾತ್ರಿ ನಿದ್ದೆ ಬರಲೇಯಿಲ್ಲ!</p>
		</div>
		<?php require_once(PHY_FLAT_URL . 'article-lists/others.php'); ?>
	</div>
</div>

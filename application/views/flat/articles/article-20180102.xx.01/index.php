<div class="container-fluid">
	<div class="row align-items-top justify-content-center kannada">
		<div class="col-md-8 article">
			<p class="date english">2<sup>nd</sup> January 2018</p>
			<h1 class="title">ವೈದ್ಯಕೀಯ ಲೋಕದ ಅಸ್ವಸ್ಥತೆ</h1>
			<h2 class="author">ಡಾ.ಎನ್.ಎಸ್.ಗುಂಡೂರ</h2>
			<p class="description">ವೈದ್ಯಕೀಯ ವೃತ್ತಿಯ ಬಗ್ಗೆ ನಮಗಿರುವ ಇಂದಿನ ಅನುಭವದ ಸ್ವರೂಪ ಎಂತಹದು? ಈ ವೃತ್ತಿಯ ನೈತಿಕ ಮತ್ತು ತಾರ್ಕಿಕ ಚೌಕಟ್ಟಿಗೇನಾಗಿದೆ? ಇದಕ್ಕೆ ಸಂಬಂಧಪಟ್ಟ ಸಾಮಾಜಿಕ, ಶೈಕ್ಷಣಿಕ ಹಾಗೂ ಆರ್ಥಿಕ ನೆಲೆಗಟ್ಟುಗಳನ್ನು ಹೇಗೆ ಅರ್ಥಮಾಡಿಕೊಳ್ಳುವುದು?</p>
			<figure class="float-md-left maxw-600"><img class="img-fluid" src="<?=PUBLIC_URL?>images/201801/0006a.jpg" /></figure>

			<p>ಬಹುಶಃ ಕರ್ನಾಟಕದಲ್ಲಿ ಮೊದಲ ಬಾರಿಗೆ ರಾಜ್ಯಾದ್ಯಂತ ಸುಮಾರು 45,000ಕ್ಕೂ ಹೆಚ್ಚು ಖಾಸಗಿ ಆಸ್ಪತ್ರೆಗಳು, ಕ್ಲಿನಿಕ್‍ಗಳು, ರೋಗ ಪರೀಕ್ಷಾ ಕೇಂದ್ರಗಳು ಬಾಗಿಲು ಮುಚ್ಚಿ ಸಾರ್ವಜನಿಕ ಪ್ರತಿಭಟನೆಯಲ್ಲಿ ತೊಡಗಿದ್ದವು. ಖಾಸಗಿ ವೈದ್ಯಕೀಯ ಸಂಸ್ಥೆಗಳು ಮಾಡುತ್ತಿರುವ ಆರ್ಥಿಕ ಶೋಷಣೆಗೆ ಲಗಾಮು ಹಾಕಲು ಕರ್ನಾಟಕ ಪ್ರೈವೇಟ್ ಮೆಡಿಕಲ್ ಎಸ್ಟ್ಯಾಬ್ಲಿಶ್‍ಮಂಟ್ ಆ್ಯಕ್ಟ್ (ಏಕಒಇ)ಗೆ ತಿದ್ದುಪಡಿ ತರುವ ರಾಜ್ಯ ಸರಕಾರ ನಿರ್ಧಾರದ ವಿರುದ್ಧ ಈ ಪ್ರತಿಭಟನೆ ನಡೆದಿತ್ತು.</p>
			<p>ಈ ಮುಷ್ಕರದಿಂದ ವಿಪರೀತ ಸಾವು ನೋವುಗಳಾಗದಿದ್ದರೂ, ಸಾರ್ವಜನಿಕರಲ್ಲಿ ಆತಂಕ, ಸಣ್ಣಪುಟ್ಟ ತೊಂದರೆಗಳನ್ನು ಮೂಡಿಸಿದ್ದು ಖರೆ. ವೈದ್ಯರ ಚಳವಳಿ ಮುಗಿಯುತ್ತಿದ್ದಂತೆಯೆ ಮೊನ್ನೆಮೊನ್ನೆ ಡಯಾಗ್ನಸ್ಟಿಕ್ ಸೆಂಟರ್‍ಗಳಿಂದ ವೈದ್ಯರುಗಳಿಗೆ 200 ಕೋಟಿಗೂ ಹೆಚ್ಚು ಕಮಿಶನ್ ಪಾವತಿಸಿದ್ದು ಪತ್ತೆಯಾಗಿದ್ದು ವೈದ್ಯಲೋಕದ ಸಹಕ್ಷೇತ್ರಗಳೂ ಜನಸಾಮಾನ್ಯರನ್ನು ಹೇಗೆ ಲೂಟಿ ಮಾಡುತ್ತಿವೆ ಎನ್ನುವುದರ ಸಾಕ್ಷಿಯಾಗಿದೆ. ಇನ್ನೂ ನಮ್ಮ ಗಮನಕ್ಕೆ ಬಾರದ ಇಂತಹ ಎಷ್ಟೋ ಸಂಗತಿಗಳು ನಡೆಯುತ್ತಿವೆ ಎನ್ನುವುದನ್ನು ಇಲ್ಲಿ ಒತ್ತಿ ಹೇಳಬೇಕಾಗಿಲ್ಲ. ಬಹಳ ದಿವಸಗಳಿಂದ ಖಾಸಗಿ ಆಸ್ಪತ್ರೆಗಳು ಈ ರೀತಿ ಶೋಷಣೆ ಮಾಡುತ್ತಿರುವುದನ್ನು ಸಾಮಾನ್ಯ ಜನರು ಸಹಿಸಿಕೊಂಡು, ಅದನ್ನು ಸಾರ್ವಜನಿಕವಾಗಿ ಹೊರ ಹಾಕಿದ ಒತ್ತಡದ ಪರಿಣಾಮದಿಂದ ಸರಕಾರ ಈ ಹೆಜ್ಜೆಯನ್ನಿಟ್ಟಿದ್ದು ಸಹಜ. ಸರಕಾರದ ಈ ನಡೆಯನ್ನು ತಾತ್ವಿಕವಾಗಿ ಹಸ್ತಕ್ಷೇಪದ ಬೆಳವಣಿಗೆಯೆಂತಲು ಮತ್ತು ಇನ್ನೂ ಮುಂತಾದ ಪ್ರಾಯೋಗಿಕ ಕಾರಣಗಳಿಂದಲೂ ಅಲ್ಲಗಳಿಯುವುದು ಬೇರೆ ವಿಷಯ.</p>
			<p>ಅದೇನೇ ಇರಲಿ, ಈ ಎಲ್ಲ ಬೆಳವಣಿಗೆಗಳು ಸೂಚಿಸುತ್ತಿರುವುದೇನೆಂದರೆ ವೈದ್ಯಕೀಯ ಕ್ಷೇತ್ರದ ಬಗ್ಗೆ ನಮಗಿದ್ದ ಗೌರವ, ನಂಬಿಕೆ ಮತ್ತು ಗ್ರಹಿಕೆಗಳು ಆಮೂಲಾಗ್ರವಾಗಿ ಬದಲಾಗುತ್ತಿವೆಯೆಂದು. ಆದ್ದರಿಂದ ವೈದ್ಯಕೀಯ ವೃತ್ತಿಯ ಬಗ್ಗೆ ನಮಗಿರುವ ಇಂದಿನ ಅನುಭವದ ಸ್ವರೂಪ ಎಂತಹದು? ಈ ವೃತ್ತಿಯ ನೈತಿಕ ಮತ್ತು ತಾರ್ಕಿಕ ಚೌಕಟ್ಟಿಗೇನಾಗಿದೆ? ಇದಕ್ಕೆ ಸಂಬಂಧಪಟ್ಟ ಸಾಮಾಜಿಕ, ಶೈಕ್ಷಣಿಕ ಹಾಗೂ ಆರ್ಥಿಕ ನೆಲೆಗಟ್ಟುಗಳನ್ನು ಹೇಗೆ ಅರ್ಥಮಾಡಿಕೊಳ್ಳುವುದು? ಇತ್ಯಾದಿ ಕುರಿತು ತುಸು ಆಲೋಚಿಸಬೇಕಾಗಿದೆ.</p>
			<p>ವೈದ್ಯವೃತ್ತಿಯನ್ನು ನಾವು ಈ ಮೊದಲು ನೋಡುತ್ತಿದ್ದ ರೀತಿಯೇ ಬೇರೆಯಾಗಿತ್ತು. ವೈದ್ಯರೆಂದರೆ ದೇವರ ಸಮಾನವೆಂದು ಕಂಡ ಕಾಲ ಒಂದಿತ್ತು. ವೈದ್ಯಕೀಯ ವೃತ್ತಿ ಮಾಡುವವರಿಗೆ ಸಾಮಾಜಿಕ ಸ್ಥಾನ ಮಾನ, ಆರ್ಥಿಕ ಭದ್ರತೆಗಳ ಜೊತೆಗೆ ಸೇವೆಯ ಮನೋಭಾವ ಆ ಕಾಲದ ಯುಗಧರ್ಮವಾಗಿತ್ತು. ಅಲ್ಲದೆ ಈ ವೃತ್ತಿಯನ್ನು ಆಯ್ಕೆ ಮಾಡಿಕೊಳ್ಳುವವರು ತಮ್ಮ ಯೋಗ್ಯತೆಗನುಗುಣವಾಗಿ ಈ ಶಿಕ್ಷಣವನ್ನು ಪಡೆಯುತ್ತಿದ್ದ ವಾತಾವರಣವಿತ್ತು. ಈಗ ಪರಿಸ್ಥಿತಿ ಬದಲಾಗಿದೆ. ನಮ್ಮ ವೈಯಕ್ತಿಕ ಅನುಭವಗಳನ್ನೇ ಅವಲೋಕಿಸಿದರೆ ನಮಗೆ ಗೊತ್ತಾಗುವ ಸಂಗತಿಯೇನೆಂದರೆ ಎಲ್ಲೋ ನೂರಕ್ಕೆ ಒಂದರಷ್ಟು ಆಸ್ಪತ್ರೆಗಳು ರೋಗಿಗಳ ಸುಲಿಗೆ ನಡೆಸದೆ, ನಿಜವಾಗಿಯೂ ತಮ್ಮ ಸೇವಾ ಮನೋಭಾವನೆಯನ್ನು ಮೆರೆಯುತ್ತಿವೆ. ಆದರೆ ಹೆಚ್ಚಿನ ಆಸ್ಪತ್ರೆಗಳ ಆಸಕ್ತಿಯು ತಮ್ಮ ಸ್ವಂತ ಲಾಭವೇ ಹೊರತು ರೋಗಿಗಳ ಕಾಳಜಿಯಾಗಿರುವುದಿಲ್ಲ. ಆದ್ದರಿಂದ ಅವಶ್ಯವಿರಲಿ ಬಿಡಲಿ ಔಷಧಿ- ಉಪಚಾರಗಳು ಪ್ರಾರಂಭವಾಗಿಬಿಡುತ್ತವೆ. ಸಿಟಿ ಸ್ಕ್ಯಾನ್, ಎಮ್‍ಆರ್‍ಐ ಮುಂತಾದ ಅನವಶ್ಯಕ ತಪಾಸಣೆಗಳನ್ನು ಮಾಡಿಸುವುದು; ಸಹಜವಾದ ಹೆರಿಗೆ (ನಾರ್ಮಲ್ ಡೆಲಿವರಿ) ಬದಲು ಸಿಜೆರಿಯನ್ ಹೆರಿಗೆಯನ್ನು ಮಾಡಿಸುವುದು ಇತ್ಯಾದಿಗಳು ಸಾಮಾನ್ಯವಾಗಿವೆ. ಕೆಲವು ಅಪವಾದಗಳನ್ನು ಹೊರತು ಪಡಿಸಿದರೆ, ಇವೆಲ್ಲವೂ ದುಡ್ಡಿಗೋಸ್ಕರವೆನ್ನುವ ಮನೋಭಾವ ಜನರಲ್ಲಿ ಬಂದಿದೆ. ಆದ್ದರಿಂದ ಇತ್ತೀಚಿಗೆ ‘ಎರಡನೆ ಅಭಿಪ್ರಾಯ’ (ಸೆಕೆಂಡ್ ಒಪಿನಿಯನ್) ಎನ್ನುವ ಪರಿಭಾಷೆ ವೈದ್ಯ-ರೋಗಿಗಳ ಸಂಬಂಧದಲ್ಲಿ ಚಾಲ್ತಿಯಲ್ಲಿ ಬಂದು, ಒಬ್ಬ ವೈದ್ಯನು ಸೂಚಿಸಿದ ತಪಾಸಣೆ ಮಾಡಿಸಲು ಹಿಂದೆಮುಂದೆ ನೋಡುವಂತಾಗಿದೆ.</p>
			<figure class="float-md-right maxw-300"><img class="img-fluid" src="<?=PUBLIC_URL?>images/201801/0007a.jpg" /></figure>
			<p>ಇನ್ನು ವೈದ್ಯಕೀಯ ವೃತ್ತಿಯ ಈ ಶೋಷಣೆಯಲ್ಲಿ ಔಷಧ ಉದ್ಯಮ ಕೂಡಾ ತನ್ನ ಕೈಜೋಡಿಸಿದೆ. ವೈದ್ಯಕೀಯ ವೃತ್ತಿ ಮತ್ತು ಔಷಧ ಉದ್ಯಮದ ಹೊಂದಾಣಿಕೆಯಿಂದ ಅನವಶ್ಯಕವಾಗಿ ಔಷಧಿ ಗೊತ್ತುಮಾಡುವುದು ಈ ಪಾಲುದಾರರ ಅತಿ ಲಾಭಕ್ಕಾಗಿಯೇ. ಔಷಧ ಉದ್ಯಮ ತಮ್ಮ ಖರ್ಚಿನಲ್ಲಿ ವೈದ್ಯರನ್ನು ಹೊರದೇಶಗಳ ಪ್ರವಾಸಕ್ಕೆ ಕಳಿಸುವುದರಿಂದ ಹಿಡಿದು, ಇನ್ನಿತರ ಕಮಿಶನ್‍ಗಳವರೆಗೂ ವೈದ್ಯರ ಹಿತಾಸಕ್ತಿಯನ್ನು ನೋಡಿಕೊಳ್ಳುತ್ತದೆ. ಆದ್ದರಿಂದ ತನ್ನ ಮುಂದಿರುವ ರೋಗಿ ಒಬ್ಬ ಸಾಮಾನ್ಯ ಮನುಷ್ಯನೆನ್ನುವ ಅರಿವನ್ನು ಬದಿಗೊತ್ತಿ ಹೆಚ್ಚಿನ ವೈದ್ಯರು ಅಗತ್ಯವಲ್ಲದ ಔಷಧಿಗಳನ್ನು ಬರೆಯುವ ಸಾಧ್ಯತೆ ಹೆಚ್ಚು. ವೈದ್ಯಕೀಯ ವೃತ್ತಿ ಹಾಗೂ ಔಷಧ ಕಂಪನಿಗಳ ಅತಿ ಲಾಭವನ್ನು ಬಿಟ್ಟರೆ ಈ ತ್ರಿಕೋನ ಸಂಬಂಧದಲ್ಲಿ ರೋಗಿಯ ಆರೋಗ್ಯ ಕಣ್ಣಿಗೆ ಕಾಣಿಸುವುದೇ ಇಲ್ಲ. ಈ ಎರಡೂ ಉದ್ಯಮಗಳು ಪ್ರಾಣಾಪಾಯದಂತಹ ಸೂಕ್ಷ್ಮತೆಗಳ ಜೊತೆ ಆಟವಾಡುವುದರ ಮೂಲಕ ‘ಅಶಕ್ತ’ ರೋಗಿಯು ದುರ್ಬಳಕೆಗೆ ಒಳಗಾಗುತ್ತಾನೆ. ವೈದ್ಯಕೀಯ ಕ್ಷೇತ್ರದ ಅಧಿಕಾರ-ಶಕ್ತಿ, ಔಷಧ ಉದ್ಯಮದ ಬಂಡವಾಳ, ಇವರಿಬ್ಬರಿಗಾಗುವ ಲಾಭಗಳು ಹೆಚ್ಚು ಪ್ರಾಮುಖ್ಯವನ್ನು ಪಡೆಯುತ್ತವೆಯೇ ಹೊರತು ವೈದ್ಯಕೀಯ ಜ್ಞಾನದ ಬೆಳವಣಿಗೆಯಾಗಲಿ ಅಥವಾ ಆರೋಗ್ಯದ ಕಾಳಜಿಗಳಾಗಲಿ ಅಲ್ಲ.</p>
			<p>ಆಸ್ಪತ್ರೆಗಳು ಸೇವಾ ಮನೋಭಾವನೆಯಂತಹ ಮೌಲ್ಯಗಳನ್ನು ಕಳೆದುಕೊಂಡು, ವ್ಯಾಪಾರಿ ಮನೋವೃತ್ತಿಯತ್ತ ಮುಖ ಮಾಡಿದ್ದಾರೆಂದರೆ ವೈದ್ಯರೆಲ್ಲರೂ ಲಾಭಕೋರರಾಗಿ ಪರಿವರ್ತನೆಯಾಗಿದ್ದಾರೆಂದು ಅರ್ಥ ಅಲ್ಲ! ಸೇವಾ ಮನೋಭಾವನೆ ಇಟ್ಟುಕೊಂಡ, ಲಾಭಕ್ಕಾಗಿ ಹಪಹಪಿಸದ ವೈದ್ಯರೂ ನಮ್ಮ ನಡುವೆ ಇದ್ದಾರೆ. ಆದರೆ ಎಷ್ಟೋ ವೈದ್ಯರು ಎಲೆಮರೆಯ ಕಾಯಿಯಂತೆ ಸೇವೆ ಮಾಡುತ್ತಿದ್ದಾರೆ. ದುರಂತವೇನೆಂದರೆ ಅಂಥವರ ಸಂತತಿ ದಿನದಿಂದ ದಿನಕ್ಕೆ ಕ್ಷೀಣಿಸುತ್ತಿದ್ದು, ವೈದ್ಯಕೀಯ ಜಗತ್ತು ಇತ್ತಿತ್ತಲಾಗಿ ಅತೀ ವ್ಯಾಪಾರೀಕರಣಗೊಳ್ಳುತ್ತಿದೆ. ಮತ್ತೆ, ಇಲ್ಲಿ ಮುಖ್ಯವಾಗಿ ಮರೆಯಬಾರದ ಒಂದು ಸಂಗತಿ ಇದೆ. ಈ ರೀತಿಯ ಶೋಷಣೆಯನ್ನು ಹೆಚ್ಚಾಗಿ ಕಾರ್ಪೊರೇಟ್ ಆಡಳಿತಕ್ಕೊಳಪಟ್ಟ ಆಸ್ಪತ್ರೆಗಳಲ್ಲಿ ಕಾಣಬಹುದು. ಇಲ್ಲಿಯೂ ದೊಡ್ಡ ತಿಮಿಂಗಿಲಗಳ ಆಟವೇ. ಎಷ್ಟೋ ಚಿಕ್ಕ ನರ್ಸಿಂಗ್ ಹೋಮ್‍ಗಳನ್ನು ನಿರ್ವಹಿಸುವ ಕಷ್ಟ ಗೊತ್ತಿದ್ದವರಿಗೆ ಗೊತ್ತು. ಈ ಬದಲಾವಣೆ ಕೇವಲ ವೈದ್ಯಕೀಯ ಕ್ಷೇತ್ರದ ಬಿಕ್ಕಟ್ಟಾಗಿರದೇ ಇನ್ನೂ ದೊಡ್ಡ ಸಮಸ್ಯೆಯ ಭಾಗವಾಗಿದೆ; ನಮ್ಮ ಒಟ್ಟಾರೆ ಜೀವನದಲ್ಲಾದ ಸಾಮಾಜಿಕ, ಶೈಕ್ಷಣಿಕ ಮತ್ತು ಆರ್ಥಿಕ ರಚನೆಗಳಲ್ಲಾದ ಪರಿವರ್ತನೆಗಳ ಫಲ ಇದಾಗಿದೆ. ಇಲ್ಲಿ ನಾವು ವೈದ್ಯರನ್ನು ದೂರಿದರೆ ಪ್ರಯೋಜನವಿಲ್ಲ. ಮಸೂದೆ ಜಾರಿಯಿಂದ ಈ ಸಮಸ್ಯೆಗೆ ಪರಿಹಾರ ದೊರಕುತ್ತದೆಂಬುದೂ ಅನುಮಾನ. ಹಾಗಾಗಿ ಯಾವ ಸಮಕಾಲೀನ ಪರಿಸ್ಥಿತಿಗಳು ಈ ಬಿಕ್ಕಟ್ಟನ್ನು ಸೃಷ್ಟಿಸಿವೆ ಎಂದು ಆಲೋಚಿಸಬೇಕು.</p>
			<p>ವೈದ್ಯಕೀಯ ವೃತ್ತಿಯು ಸಾಂಸ್ಥೀಕರಣಗೊಂಡ ಇತಿಹಾಸವೇ ಕುತೂಹಲಕಾರಿಯಾದ ಕತೆ. ಆಧುನಿಕ ವೈದ್ಯಕೀಯ ಚಿಕಿತ್ಸೆಯ ಉಗಮವಾಗುವುದೇ 18ನೆಯ ಶತಮಾನದ ಉತ್ತರಾರ್ಧದ ಕೈಗಾರಿಕಾ ಬಂಡವಾಳಶಾಹಿಯ ಕಾಲಘಟ್ಟದಲ್ಲಿ. ಈ ಮೊದಲು ವೈದ್ಯಕೀಯ ಉಪಚಾರ ಸಾಮಾಜಿಕ ತಾಣದಲ್ಲಾಗುತ್ತಿತ್ತು; ಆರೈಕೆ ರೋಗಿಯ ಮನೆಯಲ್ಲೇ ನಡೆಯುತ್ತಿತ್ತು. ನಮ್ಮ ನಾಟಿ ವೈದ್ಯರ ವೃತ್ತಿಯನ್ನೇ ಸ್ವಲ್ಪ ನೆನಪಿಸಿಕೊಂಡರೆ ಈ ವೃತ್ತಿಯ ಮೌಲ್ಯಾಧಾರಿತ ಆಚರಣೆಯನ್ನು ಗುರುತಿಸಬಹುದು. ವಸಾಹತುಶಾಹಿ ಆಧುನಿಕತೆಯ ಭಾಗವಾಗಿ ಬಂದ ಅಲೋಪಥಿಕ್ ವೈದ್ಯಕೀಯ ಕ್ರಿಯಾಪ್ರಕ್ರಿಯೆ, ಪಶ್ಚಿಮ ಸಂಸ್ಕೃತಿಯಲ್ಲಿ ಬೆಳೆದು ಬಂದಿದ್ದು ಕೇವಲ ವೈದ್ಯಕೀಯ ಕ್ಷೇತ್ರದಲ್ಲಾದ ವೈಜ್ಞಾನಿಕ ಬೆಳವಣಿಗೆಗಳಿಂದಲ್ಲ. ಆ ಸಮಾಜಗಳಲ್ಲಿ ಅಧಿಕಾರ-ಶಕ್ತಿ ಮತ್ತು ಆರ್ಥಿಕತೆಯ ಮೂಲ ಸಂರಚನೆಗಳಲ್ಲಾದ ಪಲ್ಲಟಗಳಿಂದ. ಆಧುನಿಕ ಚಿಕಿತ್ಸೆ, ಆಸ್ಪತ್ರೆಯೆನ್ನುವ ಸಂಸ್ಥೆ ಬೆಳೆದುಬಂದದ್ದನ್ನು ಹಲವು ಸಮಾಜ ವಿಜ್ಞಾನಿಗಳು ವಿಶ್ಲೇಷಿಸಿದ್ದಾರೆ. ಹಾಗಾದರೆ ಈ ವೃತ್ತಿಗೂ ಮತ್ತು ನಮ್ಮ ಸಾಮಾಜಿಕ-ಆರ್ಥಿಕ ರಚನೆಗಳಿಗೂ ಅವಿನಾಭಾವ ಸಂಬಂಧವಿದ್ದು, ನಮ್ಮ ಅನುಭವಕ್ಕೆ ಬರುತ್ತಿರುವ ಇವತ್ತಿನ ಬಿಕ್ಕಟ್ಟನ್ನು ಸಮಕಾಲೀನ ಸಾಮಾಜಿಕ ಸಂದರ್ಭದಲ್ಲಿಟ್ಟು ನೋಡಬೇಕೇ ಹೊರತು, ವೈದ್ಯರನ್ನು ದೂಷಿಸಿದರೆ ಸಮಸ್ಯೆ ಅರ್ಥವಾಗುವುದು ಕಷ್ಟ.</p>
			<p>ನಾವು ಕಟ್ಟಿಕೊಳ್ಳುತ್ತಿರುವ ಜಗತ್ತು ಮೂಲತಃ ಲೆಕ್ಕಾಚಾರದ ಜಗತ್ತು. ಇಲ್ಲಿ ಲಾಭವೇ ಮುಖ್ಯ. ದುಡ್ಡೇ ದೊಡ್ಡಪ್ಪನ ಕಾಲದಲ್ಲಿ ಈ ವೈದ್ಯರೂ ಹೇಗೆ ವರ್ತಿಸಿಯಾರು? ಅವರೇನು ಸಾಧು ಸಂತರಲ್ಲ! ಈ ವೃತ್ತಿಯ ಸಾಮಾಜಿಕ ಮತ್ತು ಆರ್ಥಿಕ ರಚನೆಯನ್ನು ಅವಲೋಕಿಸಿದರೆ ಈ ಕ್ಷೇತ್ರದ ವ್ಯಾಪಾರೀಕರಣದ ಮೂಲ ಸೆಲೆ ಗೊತ್ತಾಗುತ್ತದೆ. ಒಬ್ಬ ವೈದ್ಯಕೀಯ ವಿದ್ಯಾರ್ಥಿ ತನ್ನ ವಿದ್ಯಾಭ್ಯಾಸ ಮುಗಿಸಲು ಲಕ್ಷಾನುಗಟ್ಟಲೇ ವ್ಯಯ ಮಾಡಬೇಕಾಗುತ್ತದೆ. ಸರಕಾರಿ ಸೀಟು ಸಿಗದೆ, ಡೊನೇಶನ್ ಕೊಡುವುದಾದರೆ ಒಂದು ಕೋಟಿ ಕೆಳಗೆ ಅದನ್ನು ಊಹಿಸುವುದು ಅಸಾಧ್ಯ. ಇದಾದ ನಂತರ ಈಗ ಕೇವಲ ಎಂ.ಬಿ.ಬಿ.ಎಸ್. ಮಾಡಿದರೆ ಸಾಲದು, ಸ್ನಾತಕೋತ್ತರ ಪದವಿ ಪಡೆಯಲೇ ಬೇಕು. ಮುಂದೆ ವೈದ್ಯಕೀಯ ಕೇಂದ್ರವೊಂದನ್ನು ಸ್ಥಾಪಿಸಿ, ಮುನ್ನಡೆಸಬೇಕಾದರೆ ದುಬಾರಿ ಉಪಕರಣಗಳ ಮೇಲೆ ಸಾಕಷ್ಟು ಬಂಡವಾಳ ಹೂಡಬೇಕಾಗುತ್ತದೆ. ಖರ್ಚುಮಾಡಿ ಕಟ್ಟಿಸಿದ ಕಟ್ಟಡಗಳಿಗೆ, ವೈದ್ಯಕೀಯ ಉಪಕರಣಗಳಿಗೆ ಹೂಡಿದ ಬಂಡವಾಳಗಳನ್ನು ನೀಗಿಸುವ ಒತ್ತಡದಲ್ಲೊ ಅಥವಾ ತಮ್ಮ ವಿದ್ಯಾಬ್ಯಾಸಕ್ಕಾಗಿ ಕಟ್ಟಿದ ಹಣ ವಾಪಸ್ ಪಡೆಯಲೋಸ್ಕರವೂ ಅಥವಾ ಸಮಕಾಲೀನ ಕೊಳ್ಳುವ ರೋಗದ ಸಂಸ್ಕೃತಿಯು ಸೃಷ್ಟಿಸುವ ವರ್ತುಲದಲ್ಲಿ ಈ ವೃತ್ತಿಯೂ ಸಿಕ್ಕುಹಾಕಿಕೊಂಡಿದೆ. ಹಾಗಾದರೆ ಸಮಸ್ಯೆ ಇರುವುದು ವೈದ್ಯರೆಂಬ ‘ಜಾತಿ’ಯಲ್ಲಿ ಅಲ್ಲ. ವೈದ್ಯಕೀಯ ಶಿಕ್ಷಣದ ಆರ್ಥಿಕತೆ, ಬಂಡವಾಳಶಾಹಿ ಗ್ರಾಹಕ ಸಂಸ್ಕೃತಿಯ ಆಧುನಿಕೋತ್ತರ ಸಾಮಾಜಿಕ ರಚನೆಯಲ್ಲಿ. ಸರಕಾರವು ಸಮಾಜದ ರಚನೆಯನ್ನು ಬದಲಿಸಲು ಸಾಧ್ಯವಿಲ್ಲ. ಆದರೆ ವೈದ್ಯಕೀಯ ಶಿಕ್ಷಣದ ಸಂರಚನೆಯನ್ನು ಬದಲಾಯಿಸಬಹುದಲ್ಲವೆ?</p>
			<p>ಆದ್ದರಿಂದ ಸರಕಾರ ಹೊರಗಿನಿಂದ ಇದಕ್ಕೆ ಕಡಿವಾಣ ಹಾಕುವುದರ ಬದಲು, ಈ ಮೇಲೆ ಗುರುತಿಸಿದ ಮೂಲಭೂತ ಸಮಸ್ಯೆಗಳಿಗೆ ಪರಿಹಾರ ಕಂಡುಹಿಡಿಯುವುದು ಉಚಿತವೆನಿಸುತ್ತದೆ. ಅಂದರೆ ವೈದ್ಯಕೀಯ ವಿದ್ಯಾಭ್ಯಾಸಕ್ಕೆ ತಗಲುವ ಆರ್ಥಿಕ ಹೊರೆಯ ಚೌಕಟ್ಟನ್ನು ಬದಲಿಸುವ ಮೂಲಕ; ಆಸ್ಪತ್ರೆಯ ಮೂಲ ಸೌಕರ್ಯಗಳಿಗೆ ಮತ್ತು ಉಪಕರಣಗಳಿಗೆ ಆರ್ಥಿಕ ಸಹಾಯ ಮಾಡುವದರ ಮೂಲಕ; ಬಂಡವಾಳ ಹೂಡಿಕೆಯಲ್ಲಿ ಸಹಭಾಗಿತ್ವ ಹೊಂದುವುದರ ಮೂಲಕ ಇಂತಹ ಸಮಸ್ಯೆಗಳಿಗೆ ಅರ್ಥಪೂರ್ಣವಾಗಿ ಸ್ಪಂದಿಸಬಹುದು. ಮತ್ತೆ ಖಾಸಗಿ ಆಸ್ಪತ್ರೆಗಳಲ್ಲಿ ಉಪಯೋಗಿಸುವ ಯಂತ್ರೋಪಕರಣಗಳ ಶುಲ್ಕದ ಭಾರವನ್ನು ಸರಕಾರ ಸ್ವಲ್ಪ ಹಂಚಿಕೊಳ್ಳುವುದರ ಅಥವಾ ರಿಯಾಯಿತಿ ಕೊಡುವುದರ ಮೂಲಕವೊ ತಗಲುವ ಒಟ್ಟಾರೆ ವೆಚ್ಚವನ್ನು ಕಡಿಮೆಗೊಳಿಸಬಹುದು. ಹೀಗೆ ಆಸ್ಪತ್ರೆಗಳ ಕಾರ್ಯನಿರ್ವಹಣೆಯಲ್ಲಿ ಸಾರ್ವಜನಿಕ-ಖಾಸಗಿ ಸಹಭಾಗಿತ್ವದ ಮೂಲಕ ಕೆಲವು ಸುಧಾರಣೆ ತರಬಹುದು.</p>
			<p>ನಾವು ನಮ್ಮ ಬದುಕಿನ ವ್ಯವಸ್ಥೆಗಳನ್ನು ಒಳಗಿನಿಂದಲೂ ಕಟ್ಟಬೇಕು. ಆಗ ನಮಗೆ ಪರ್ಯಾಯವಾದ ಮಾರ್ಗವೆಂದರೆ ಶಿಕ್ಷಣ ಕ್ಷೇತ್ರ. ಕೇವಲ ಔಪಯೋಗಿಕ ಶಿಕ್ಷಣ ಕೊಡುತ್ತಿರುವ ನಾವು; ಮನಸ್ಸನ್ನು ವೃದ್ಧಿಸುವ ‘ಉದಾರ ಶಿಕ್ಷಣ’ (ಲಿಬರಲ್ ಎಜುಕೇಶನ್) ನೀಡುವಲ್ಲಿ ಸೋಲುತ್ತಿದ್ದೇವೆ. ಎಲ್ಲವನ್ನೂ ಸಾಧನವಾಗಿ ನೋಡುವುದನ್ನು ಪ್ರಜೆಗಳಿಗೆ ವೃತ್ತಿಪರ ಶಿಕ್ಷಣ ಕಲಿಸುತ್ತದೆ. ಉಪಯೋಗ, ಲಾಭ- ನಷ್ಟಗಳಂತಹ ಲೆಕ್ಕಾಚಾರ ಮೀರಿದ ಬದುಕು ಸಾರ್ಥಕ ಬದುಕು ಎನ್ನುವ ನೀತಿಶಾಸ್ತ್ರದ ಶಿಕ್ಷಣದ ಮೌಲ್ಯವನ್ನು ನಾವು ಗುರುತಿಸುತ್ತಿಲ್ಲ. ವಿಶೇಷವಾಗಿ ಬರಿದಾದ ವೃತ್ತಿ ಜೀವನ ನಡೆಸಲು ಒತ್ತು ಕೊಡುವ ವೈದ್ಯಕೀಯ ಮತ್ತು ಇಂಜಿನಿಯರ್ ಶಿಕ್ಷಣಗಳ ರಚನೆಗಳಲ್ಲಿ ಮಾನವಿಕ ಅಧ್ಯಯನಗಳ ಮಹತ್ವವನ್ನು ಕಂಡುಕೊಳ್ಳಬೇಕಾಗಿದೆ. ರಾಜಕುಮಾರ್ ಹಿರಾನಿ ನಿರ್ದೇಶಿಸಿದ ‘ಮುನ್ನಾ ಭಾಯಿ ಎಂ.ಬಿ.ಬಿ.ಎಸ್.’ ಎಂಬ ಕಮರ್ಶಿಯಲ್ ಚಲನಚಿತ್ರ ಮಾನುಷಾಂಶ ರಹಿತ (ಡಿಹ್ಯುಮನಾಯಿಜ್ಡ್) ವೃತ್ತಿಯಾಗುತ್ತಿರುವ ವೈದ್ಯಕೀಯ ಜೀವನದ ವಿಡಂಬನೆ ಮಾಡಿದ್ದು, ಇವತ್ತಿನ ಈ ಬಿಕ್ಕಟ್ಟಿನ ಇನ್ನೊಂದು ಮುಖಕ್ಕೆ ಕನ್ನಡಿ ಹಿಡಿಯುವಂತಿದೆ. ವೈದ್ಯಕೀಯ ಶಿಕ್ಷಣದಲ್ಲಿ ‘ಬದುಕು’ ಅಂದರೇನು? ಎನ್ನುವುದನ್ನು ಮನಗಾಣಬೇಕಾದ ಒತ್ತಾಸೆಯನ್ನು ಈ ಚಿತ್ರ ಮಾಡುತ್ತದೆ.</p>
			<p>ಇನ್ನು ಮುಖ್ಯವಾಗಿ ಸರಕಾರಿ ಆಸ್ಪತ್ರೆಗಳ ಪುನರುಜ್ಜೀವನವಾಗಲೇಬೇಕು. ಅಲ್ಲಿರುವ ತೊಡಕುಗಳನ್ನು ಬಗೆಹರಿಸಿದರೆ ಸಾಕು! ಸಾರ್ವಜನಿಕ ಆರೋಗ್ಯ ಯೋಜನೆಯನ್ನು ಕ್ರಮಬದ್ಧವಾಗಿ ಜಾರಿಗೊಳಿಸುವುದು; ಬೆಲ್ಜಿಯಮ್‍ನಲ್ಲಿ ಯಶಸ್ವಿಯಾದ ರಾಷ್ಟ್ರೀಯ ಆರೋಗ್ಯ ಸೇವೆಗಳಂತಹ ಮಾದರಿಗಳನ್ನು ಅನುಸರಿಸಿ, ಆರೋಗ್ಯ ವಿಮೆಯ ಕ್ಷೇತ್ರವನ್ನು ಕಟ್ಟುವುದು, ಇತ್ಯಾದಿ ಹೆಜ್ಜೆಗಳು ಇಂತಹ ಬಿಕ್ಕಟ್ಟುಗಳಿಗೆ ಪರಿಹಾರ ಕಂಡುಕೊಳ್ಳುವಲ್ಲಿ ಸಹಾಯಕವಾಗಬಹುದು. ಸಾರ್ವಜನಿಕ ಆರೋಗ್ಯವನ್ನು ನೋಡಿಕೊಳ್ಳಲು, ವೈದ್ಯಕೀಯ ವೃತ್ತಿಯನ್ನು ಹಸನಗೊಳಿಸಲು ಪರ್ಯಾಯ ಚಿಂತನೆಗಳ ಅವಶ್ಯಕತೆ ಇದೆ. ಇದು ಕೇವಲ ಸರಕಾರದ ಕೆಲಸವಲ್ಲ, ನಾವೆಲ್ಲರೂ ಕೂಡಿ ಮಾಡಬೇಕಾದುದು.</p>
			<p>‘ವೇಳೆಯೇ ಹಣ’, ಔಷಧ-ಉಪಚಾರ ಒಂದು ವ್ಯಾಪಾರವಾದ ಈ ಸಂದರ್ಭದಲ್ಲಿ. ಎಚ್.ಎಸ್.ಶಿವಪ್ರಕಾಶರ ಕವಿತೆಯ ಒಂದು ಸಾಲು ನೆನಪಾಗುತ್ತದೆ: “ವ್ಯಾಪಾರ ಪರಸ್ಪರ ಹಿತಕ್ಕೆ, ಸುಲಿಗೆಗಲ್ಲ”. ಇದು ಆದರ್ಶದ ಮಾತೆನಿಸಿದರೂ ಅನುಸರಿಸಲು ಯೋಗ್ಯವಾದುದು.</p>
		</div>
		<?php require_once(PHY_FLAT_URL . 'article-lists/others.php'); ?>
	</div>
</div>

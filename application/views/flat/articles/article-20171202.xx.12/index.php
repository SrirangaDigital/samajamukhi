<div class="container-fluid">
	<div class="row align-items-top justify-content-center kannada">
		<div class="col-md-8 article">
			<p class="date english">2<sup>nd</sup> ಡಿಸೆಂಬರ್ ೨೦೧೭</p>
			<h1 class="title">ಅನ್ಯ ಭಾಷೆಗಳಿಗೆ ಇಲ್ಲದ ಆತಂಕ ಕನ್ನಡಕ್ಕೇಕೆ?</h1>
			<h2 class="author">ಶ್ರೀಹರ್ಷ ಸಾಲಿಮಠ</h2>
			<p class="description">ನನ್ನ ಜೊತೆ ಕೆಲಸ ಮಾಡುವವರಲ್ಲಿ ಮುಕ್ಕಾಲು ಪಾಲು ಜನರಿಗೆ ಇಂಗ್ಲೀಷ್ ಬರುವುದಿಲ್ಲ. ಬಂದರೂ ಹರುಕು ಮುರುಕು ಇಂಗ್ಲೀಷ್. ಚೀನೀಯರು ಇಂಗ್ಲೀಷ್ ಅನ್ನು ತಾವು ತಿನ್ನುವ ಹಾವಿನ ಮಾಂಸಕ್ಕಿಂತ ದಾರುಣವಾಗಿ ಕೊಲೆಗೈದು ಹುರಿದು ಮುಕ್ಕುತ್ತಾರೆ.</p>
			<figure class="float-md-left maxw-600"><img class="img-fluid" src="<?=PUBLIC_URL?>images/201712/0047a.jpg" /></figure>
			<p>ಒಂದು ಹೊಸ ಸಮಾಜದ ನಡುವೆ ಜೀವಿಸ ತೊಡಗಿದಾಗ ಆ ಸಂಸ್ಕೃತಿಯ ಅರಿವು ನಮ್ಮನ್ನು ಸೂಕ್ಷ್ಮವಾಗಿ ಆವರಿಸತೊಡಗುತ್ತದೆ. ಇದು ಸಹಜ ಕೂಡ. ಅಲ್ಲಿನವರೆಗೆ ನಾವು ನಮ್ಮ ಪ್ರಜ್ಞೆಯಲ್ಲಿ ಸಾಕಿಕೊಂಡು ಬಂದ ಪುರ್ವಗ್ರಹಗಳು, ನಂಬಿಕೆಗಳು, ಅನುಭವಗಳು ಬಿತ್ತಿದ ಭಾವನೆಗಳು ಚೂರಾಗಿ ಒಡೆದುಹೋಗುವ ಸಂದರ್ಭವದು. ಆದರೆ ಕಣ್ಣಿಗೆ ರಾಚುವಂತಹ ಅಚ್ಚರಿಯೆಂದರೆ ಅದೆಂತಹ ಹೊಸ ವೈಚಾರಿಕತೆಗೆ ಒಡ್ಡಿಕೊಂಡರೂ ಹುಟ್ಟಿನ ಪ್ರಜ್ಞೆ, ಜಾತಿಪ್ರಜ್ಞೆ, ನುಡಿಯ ಪ್ರಜ್ಞೆ, ಮೂಲನೆಲದ ಪ್ರಜ್ಞೆ ಎಂಬುದು ಸಡಿಲವಾಗುವುದರ ಬದಲು ಮತ್ತಷ್ಟು ಆಳವಾಗತೊಡಗುತ್ತದೆ. ಇಂತಹ ಸಂದರ್ಭಗಳಲ್ಲಿ ವಲಸಿಗರು ತಮ್ಮ ಜನರೊಡನೆ ಹೆಚ್ಚಾಗಿ ಗುರುತಿಸಿಕೊಳ್ಳತೊಡಗುತ್ತಾರೆ, ತಮ್ಮ ಮೂಲಪರಂಪರೆಗಳ ಬಗ್ಗೆ ಸರಿತಪ್ಪುಗಳ ವಿವೇಚನೆ ಮೀರಿ ಹೆಮ್ಮೆ ಬೆಳೆಸಿಕೊಳ್ಳುತ್ತಾರೆ.</p>
			<p>ಚೈನೀಸ್ ಭಾಷೆಯ ಲಿಪಿಯನ್ನು ಸುಧಾರಣೆ ಮಾಡುವ ನಿರ್ಧಾರ ಕೈಗೊಂಡಾಗ ಚೀನಾದ ಸ್ಥಳೀಯರು ಈ ನಿರ್ಧಾರವನ್ನು ಸ್ವಾಗತಿಸಿದರು. ಆದರೆ ಬೇರೆಡೆ ನೆಲೆಸಿದ್ದ ಚೀನೀಯರಿಂದ ಇದಕ್ಕೆ ತೀವ್ರವಾದ ವಿರೋಧ ವ್ಯಕ್ತವಾಯಿತು. ಈಗಲೂ ಸಿಂಗಾಪೂರ್ ಮತ್ತು ಚೀನಾದಲ್ಲಿ ಸುಧಾರಿತ ಲಿಪಿ ಬಳಕೆಯಲ್ಲಿದ್ದರೆ ಹಾಂಕಾಂಗ್, ತೈವಾನ ಮತ್ತು ಮಲೇಷಿಯಾದಲ್ಲಿ ಸಾಂಪ್ರದಾಯಿಕ ಮ್ಯಾಂಡರಿನ್ ಭಾಷೆ ಬಳಕೆಯಲ್ಲಿದೆ. ಚೀನೀನುಡಿಗೆ ಅನುವಾದ ಮಾಡುವಾಗ ಈಗಲೂ ಈ ಎರಡೂ ಲಿಪಿಗಳಿಗೆ ತಕ್ಕಂತೆ ಅನುವಾದ ಮಾಡಲಾಗುತ್ತದೆ. ಇದು ಹೊರನಾಡಿನಲ್ಲಿರುವ ಜನರಿಗೆ ತಮ್ಮ ಸಂಸ್ಕೃತಿಯ ಬಗ್ಗೆ ಇರುವ ಕುರುಡು ಹೆಮ್ಮೆಗೆ ಒಂದು ಉದಾಹರಣೆ.</p>
			<p>ಉಪಖಂಡದಿಂದ ವಲಸೆ ಬಂದವರ ಮನೋಭಾವ ಇನ್ನೂ ತಮಾಷೆಯಾಗಿದೆ; ಗಂಡು ಹುಟ್ಟಿದರೆ ಅದೇ ದೇಶದಲ್ಲಿ ಶಾಶ್ವತವಾಗಿ ನೆಲೆಗೊಳ್ಳುವುದು, ಹೆಣ್ಣು ಹುಟ್ಟಿದರೆ ವಾಪಸು ತಮ್ಮ ಊರಿಗೆ ಹೋಗಿ ನೆಲೆಸುವುದು. ಈ ವಾಪಾಸಾತಿ ನಿರ್ಧಾರವನ್ನು ಮಗಳು ಋತುಮತಿಯಾಗುವ ಮುನ್ನವೇ ಕೈಗೊಳ್ಳುತ್ತಾರೆ. ಅಷ್ಟರೊಳಗೆ ಆದಷ್ಟು ತಿಣುಕಾಡಿ ಮಗಳಿಗೆ ತಮ್ಮ ದೇಶದ ಸಂಸ್ಕೃತಿ ಸಂಸ್ಕಾರ ಪರಂಪರೆ ಇತ್ಯಾದಿಗಳನ್ನು ತಲೆಯೊಳಗೆ ತುರುಕುತ್ತಾರೆ. ಯಾಕೆಂದರೆ ಇಲ್ಲಿನ ಮಕ್ಕಳು ಕಾನೂನು ಅನುಮತಿಸುವ ಸಮಯದವರೆಗೆ ದೈಹಿಕ ಸಂಪರ್ಕಕ್ಕಾಗಿ ಕಾಯುವುದಿಲ್ಲ ಎಂಬುದು ಅವರ ಮುಂದಾಲೋಚನೆ. ಮಗ ಈ ಕೆಲಸ ಮಾಡುವುದರಲ್ಲಿ ತಪ್ಪೇನಿಲ್ಲ, ಆದರೆ ಮಗಳಿಗೆ ಅದು ವಜ್ರ್ಯ ಎಂಬ ಆದರ್ಶ ನೇಪಥ್ಯದಲ್ಲಿ ಕೆಲಸ ಮಾಡುತ್ತಿರುತ್ತದೆ. ಸಂಸ್ಕೃತಿಯ ಬಗೆಗಿನ ಈ ವ್ಯಸನಗಳೇ ಮಕ್ಕಳಿಗೆ ಸಂಗೀತ ನೃತ್ಯ ಇತ್ಯಾದಿಗಳನ್ನು ಕಲಿಸುವಂತೆ ಪ್ರೇರೇಪಿಸುತ್ತವೆ. ರಜೆಗಾಗಿ ತವರೂರಿಗೆ ಬಂದಾಗ ಮಕ್ಕಳಿಗೆ ಉಸಿರಾಡಲೂ ಸಮಯ ಕೊಡದಂತೆ ಈ ರೀತಿಯ ಕ್ಲಾಸ್‍ಗಳಿಗೆ ಸೇರಿಸುವುದೂ ಈ ವ್ಯಸನದ ಭಾಗ.</p>
			<p>ಉಳಿದವರಿಗೆ ಹೋಲಿಸಿದರೆ ಕನ್ನಡಿಗರಿಗೆ ವಲಸೆ ಹೋಗುವ ಮನಃಸ್ಥಿತಿ ಕಡಿಮೆ. ವಲಸೆ ಹೋದರೂ ತಮಿಳರು, ತೆಲುಗರು ತಮ್ಮನ್ನು ಬಲವಾಗಿ ಗುರುತಿಸಿಕೊಂಡಷ್ಟು ಕನ್ನಡಿಗರು ಗುರುತಿಸಿಕೊಳ್ಳುವುದಿಲ್ಲ. ಹಾಗಾಗಿ ತಮಿಳು, ತೆಲುಗು, ಹಿಂದಿ ಚಿತ್ರಗಳನ್ನು ಅಂತಾರಾಷ್ಟ್ರೀಯ ಬ್ರಾಂಡ್‍ನ ಏಜೆನ್ಸಿಗಳು ವಿತರಣೆ ಮಾಡಿದರೆ, ಕನ್ನಡ ಸಿನಿಮಾಗಳನ್ನು ಇಲ್ಲಿ ಬೇರೆ ಕೆಲಸ ಮಾಡಿಕೊಂಡಿರುವ ನಾಗರಿಕರಾರೋ ವಿತರಣೆಯ ಹಕ್ಕನ್ನು ಪಡೆದು ಖಾಸಗಿಯಾಗಿ ಒಂದು ಸಿನಿಮಾ ಹಾಲ್ ಬಾಡಿಗೆ ಪಡೆದು ಪ್ರದರ್ಶಿಸುತ್ತಾರೆ. ಹಿಂದಿ ತಮ್ಮ ಮುಖ್ಯನುಡಿ, ತಮ್ಮ ತಾಯ್ನುಡಿ ಹಿಂದಿಯ ಉಪನುಡಿ ಎಂದುಕೊಂಡಿರುವ ಪಂಜಾಬಿ, ಗುಜರಾತಿ, ಭೋಜಪುರಿ ಇತ್ಯಾದಿ ಸಿನಿಮಾಗಳದ್ದೂ ಇದೆ ಪರಿಸ್ಥಿತಿ. ಈ ಜನರು ಹೆಚ್ಚಾಗಿ ವಲಸೆ ಬಂದು ಸರಕಾರದ ಮಟ್ಟದಲ್ಲೂ ಸಾಕಷ್ಟು ಪ್ರಭಾವ ಹೊಂದಿರುವ ಕಾರಣ ಈ ಭಾಷೆಯ ಚಿತ್ರಗಳು ಬಿಡುಗಡೆಯಾದರೂ ಆಗುತ್ತವೆ. ಮರಾಠಿ, ಬಂಗಾಳಿ ಸಿನಿಮಾಗಳು ಬಂದದ್ದೂ ಗೊತ್ತಾಗುವುದಿಲ್ಲ, ಹೋದದ್ದೂ ಗೊತ್ತಾಗುವುದಿಲ್ಲ!</p>
			<div class="inlay float-md-left maxw-300">
				<p>ಚೀನೀಯರು ಇಂಗ್ಲೀಷ್ ಅನ್ನು ತಾವು ತಿನ್ನುವ ಹಾವಿನ ಮಾಂಸಕ್ಕಿಂತ ದಾರುಣವಾಗಿ ಕೊಲೆಗೈದು ಹುರಿದು ಮುಕ್ಕುತ್ತಾರೆ. ತಮ್ಮ ಸ್ವಭಾವಸಿದ್ಧ ಹಕ್ಕೆಂಬಂತೆ ಇಂಗ್ಲೀಷನ್ನು ಕೊಲೆಗೈಯುತ್ತಾರೆ.</p>
			</div>
			<p>ಇನ್ನೊಂದು ಮುಖ್ಯ ಅಂಶವೆಂದರೆ ಇಂಗ್ಲೀಷ್ ಬಗೆಗಿನ ಮೂಢನಂಬಿಕೆಗಳು. ಇತ್ತೀಚೆಗೆ ಹಿಂದಿ ಹೇರಿಕೆಯ ವಿರುದ್ಧ ಜನರು ಜಾಗೃತರಾದ ಬೆನ್ನಲ್ಲೇ ಅತ್ಯಂತ ಮುಖ್ಯವಾದ ಪ್ರಶ್ನೆಯೊಂದು ಮನದಲ್ಲಿ ಏಳುತ್ತದೆ. ಪರಕೀಯ ನುಡಿಯೊಂದು ಎರಡು ಸಾವಿರ ವರ್ಷಗಳ ಇತಿಹಾಸವುಳ್ಳ ಭಾಷೆಗೆ ಇಂತಹ ದೊಡ್ಡ ತೊಡಕಾಗುವುದು ಹೇಗೆ? ರಾಜಾಶ್ರಯ ಪಡೆದ ಕೂಡಲೇ ಒಂದು ನುಡಿಯು ಅತ್ಯಂತ ಹಳೆಯದಾದ ಇನ್ನೊಂದು ಸಂಸ್ಕೃತಿಯ ಅವನತಿಗೆ ಇಷ್ಟು ಸುಲಭವಾಗಿ ಮುಳುಗುಕಲ್ಲಾಗಬಹುದೇ? ಆಸ್ಟ್ರೇಲಿಯಾ, ಸಿಂಗಪೂರ್, ಅಮೇರಿಕಾ ದೇಶಗಳಲ್ಲಿ ಇಂಗ್ಲೀಷ್ ಅಲ್ಲದೆ ಅರೇಬಿಕ್, ಉರ್ದು, ಮಲಯನ್, ಚೈನೀಸ್ ತಮಿಳು ಇತ್ಯಾದಿ ನುಡಿಗಳು ರಾಜಾಶ್ರಯ ಪಡೆದಿವೆ. ಗಮನಿಸಬೇಕಾದ ಅಂಶವೆಂದರೆ ಇವೆಲ್ಲವೂ ಕಳೆದಿಪ್ಪತ್ತು ವರ್ಷಗಳಲ್ಲಿ ವಲಸೆ ಬಂದಿರುವ ನುಡಿಗಳು. ಆದರೂ ಇವು ಇಂಗ್ಲೀಷ್ ನುಡಿಗಾಗಲಿ ಸಂಸ್ಕೃತಿಗಾಗಲಿ ಅಡ್ಡಗಾಲಾಗಿ ಪರಿಣಮಿಸಿಲ್ಲ. ಬದಲಾಗಿ ಇಂಗ್ಲೀಷ್ ಇನ್ನೂ ಬೆಳೆಯುತ್ತಲೇ ಇದೆ! ಕನ್ನಡಕ್ಕೆ ಮಾತ್ರ ದುರ್ಗತಿ ಬರುತ್ತಿರುವ ಕಾರಣವೇನು? ಇಂಗ್ಲೀಷ್, ಸ್ಪ್ಯಾನಿಷ್, ಪೋರ್ತುಗಲ್ ನುಡಿಗಳು ತಮ್ಮ ವಸಾಹತುಗಳನ್ನು ಪ್ರವೇಶಿಸಿದೊಡನೆ ಸ್ಥಳೀಯ ನುಡಿಗಳನ್ನು ಆಪೋಶನ ತೆಗೆದುಕೊಂಡವು. ಆದರೆ ಸ್ವತಃ ಈ ಭಾಷೆಗಳು ಮಾತ್ರ ಎಷ್ಟೆಲ್ಲಾ ವಲಸೆಗಳ ನಡುವೆಯೂ ಅಸ್ತಿತ್ವ ಉಳಿಸಿಕೊಂಡಿರುವುದು ಹೇಗೆ? ಬೆಳೆಯುತ್ತಿರುವುದು ಹೇಗೆ? ಅಲ್ಲದೆ, ನಮ್ಮಂತೆ ಈ ಜನರು ತಮ್ಮ ಭಾಷೆಗಳೊಡನೆ ಭಾವನಾತ್ಮಕ ಸಂಬಂಧ ಹೊಂದಿಲ್ಲ. ತಮ್ಮ ಭಾಷೆಯನ್ನು ದೇವರೆಂದು ಬಗೆದು ಪೂಜಿಸುವುದಿಲ್ಲ. ಇಂಗ್ಲೀಷ್ ಮಾತನಾಡಿ ಎಂದು ಜಗಳವಾಡುವುದಿಲ್ಲ. ನುಡಿಯ ಉಳಿಕೆಯ ಚಳವಳಿಗಳು ನಡೆಯುವುದಿಲ್ಲ ಮತ್ತು ನಮ್ಮಷ್ಟು ಹಳೆಯವೂ ಅಲ್ಲ. ಹಾಗಿದ್ದರೆ ನಮ್ಮ ನುಡಿಗೆ ಮಾತ್ರವೇಕೆ ಇಂತಹ ಆತಂಕ?</p>
			<p>ಇದಕ್ಕೆ ಉತ್ತರವಾಗಿ ಇಲ್ಲಿಯ ಜನರ ಕೆಲ ಅಚ್ಚರಿಯ ವರ್ತನೆಗಳು ನಮ್ಮನ್ನು ಚಿಂತನೆಗೆ ದೂಡಬೇಕಿದೆ. ಮೊದಲನೆಯದಾಗಿ, ತಮ್ಮ ಸಂಸ್ಕೃತಿಯ ಬಗ್ಗೆ ತೀವ್ರ ವ್ಯಸನಗಳಿಲ್ಲದಿರುವುದು. ನನ್ನ ಜೊತೆ ಕೆಲಸ ಮಾಡುವವರಲ್ಲಿ ಮುಕ್ಕಾಲು ಪಾಲು ಜನರಿಗೆ ಇಂಗ್ಲೀಷ್ ಬರುವುದಿಲ್ಲ. ಬಂದರೂ ಹರುಕು ಮುರುಕು ಇಂಗ್ಲೀಷ್. ಚೀನೀಯರು ಇಂಗ್ಲೀಷ್ ಅನ್ನು ತಾವು ತಿನ್ನುವ ಹಾವಿನ ಮಾಂಸಕ್ಕಿಂತ ದಾರುಣವಾಗಿ ಕೊಲೆಗೈದು ಹುರಿದು ಮುಕ್ಕುತ್ತಾರೆ. ತಮ್ಮ ಸ್ವಭಾವಸಿದ್ಧ ಹಕ್ಕೆಂಬಂತೆ ಇಂಗ್ಲೀಷನ್ನು ಕೊಲೆಗೈಯುತ್ತಾರೆ. ಅಪರೂಪಕ್ಕೆ ವ್ಯಾಕರಣಬದ್ಧವಾಗಿ ಮಾತನಾಡುವ ನನ್ನಂತಹವರು ತಾಯ್ನುಡಿಯ ಪ್ರಭಾವವುಳ್ಳ ಇಂಗ್ಲೀಷ್ ಮಾತನಾಡುತ್ತಾರೆ. ಅಂದರೆ ನಾನು ಮಾತನಾಡುವುದು ಇಂಗ್ಲೀಷೇ ಆದರೂ ಅದು ಕನ್ನಡದಂತೆ ಕೇಳುತ್ತದೆ! ಆದರೆ, ಎಂತಹ ಮಡಿವಂತ ಇಂಗ್ಲೀಷ್ ಭಾಷಿಕರೂ ನಮ್ಮ ಇಂಗ್ಲೀಷನ್ನು ತಿದ್ದುವುದಿಲ್ಲ. ನಮ್ಮ ಮಾತುಗಳನ್ನು ಅತ್ಯಂತ ಸಹಜವೆಂಬಂತೆ ಕೇಳಿಸಿಕೊಂಡು ಸಹಜವೆಂಬಂತೆ ಉತ್ತರಿಸುತ್ತಾರೆ. ಸಾಧ್ಯವಾದರೆ ನಮಗೆ ಅರ್ಥವಾಗುವಷ್ಟು ಸರಳವಾಗಿ ಮಾತನಾಡುತ್ತಾರೆ. ಜೊತೆಗೆ ಬದುಕುವ ಮುಸ್ಲಿಮರ ಕನ್ನಡವನ್ನು ಅಪಹಾಸ್ಯ ಮಾಡಿಕೊಂಡು ನಗುವ ನಾವು ಇಂಥ ಔದಾರ್ಯ ಕಲಿಯುವುದು ಅತ್ಯಂತ ಅವಶ್ಯಕವೆನಿಸುತ್ತದೆ.</p>
			<p>ಅದೆಷ್ಟೇ ತಪ್ಪು ಮಾತನಾಡಿದರೂ ಒಂದಲ್ಲ ಒಂದು ದಿನ ಈ ನುಡಿಗೆ ನಾವು ಹೊಂದಿಕೊಳ್ಳಲೇಬೇಕು ಎಂಬ ಸುಪ್ತಜಾಗೃತಿ ಮುಂದೊಂದು ದಿನ ಅಥವಾ ನಿಧಾನವಾಗಿ ಇಂಗ್ಲೀಷನ್ನು ಜನರಿಗೆ ಕಲಿಸುತ್ತದೆ. ಕನ್ನಡದ ವಿಷಯದಲ್ಲಿ ಹಾಗಾಗುತ್ತಿಲ್ಲ. ಹೊರಗಿನಿಂದ ಬರುತ್ತಿರುವ ನುಡಿಗಳು ವಸಾಹತುಪ್ರಜ್ಞೆಯಿಂದ ಬಂದು ಕನ್ನಡವನ್ನು ಆವರಿಸುತ್ತಿವೆ. ಆಸ್ಟ್ರೇಲಿಯಾಕ್ಕೆ ಬರುವ ನುಡಿಗಳು ಆಶ್ರಯವನ್ನು ಅರಸಿಕೊಂಡು ಬರುತ್ತಿವೆ. ನಮ್ಮ ಮಹಾಪ್ರಾಣಗಳ ಮಡಿವಂತಿಕೆಗಳು, ನುಡಿಶುದ್ಧತೆಯ ವ್ಯಸನಗಳು, ಇತಿಹಾಸ ಹಿನ್ನೆಲೆಗಳ ಬಲವಂತದ ಮರೆವು ನಮ್ಮ ನುಡಿಯನ್ನು ಕೊಲ್ಲುತ್ತಿವೆ. ಇದೇ ನಮ್ಮನ್ನು ನುಡಿಜಗತ್ತಿನ ಜಗಲಿಯಲ್ಲಿ ಅನಾಥರನ್ನಾಗಿ ನಿಲ್ಲಿಸಲಿದೆ!</p>
			<p>ಮತ್ತೊಂದು ಗಮನಿಸಬೇಕಾದ ಅಂಶವೆಂದರೆ ಚೀನೀಯರು ಮ್ಯಾಂಡರಿನ್ ಭಾಷೆಯಲ್ಲೇ ಗೂಗಲ್ ಸರ್ಚ್ ಮಾಡುತ್ತಾರೆ, ಫ್ರೆಂಚರು ಫ್ರೆಂಚಲ್ಲಿ, ಡಚ್ಚರು ಡ್ಯಾನಿಷ್‌ನಲ್ಲಿ ಅಂದರೆ ಎಲ್ಲರೂ ತಮ್ಮ ನುಡಿಗಳಲ್ಲೇ ತಮಗೆ ಬೇಕಾದ ಜ್ಞಾನವನ್ನು ಅಂತರ್ಜಾಲದಲ್ಲಿ ಹುಡುಕಿಕೊಳ್ಳುತ್ತಾರೆ. ನಮಗೆ ಕನಿಷ್ಟ ಪಕ್ಷ ಕವಿಗಳ ಪರಿಚಯ, ಏಕೀಕರಣ ಇತಿಹಾಸ ಇತ್ಯಾದಿಗಳ ಜ್ಞಾನವೂ ಅಂತರ್ಜಾಲದಲ್ಲಿ ದೊರೆಯುವುದಿಲ್ಲ. ಇದಕ್ಕೆ ಕಾರಣಗಳೂ ಇಲ್ಲದಿಲ್ಲ. ನುಡಿ ಬೆಳೆಯಲು ಉಳಿಯಲು ಕಾಲದ ಜೊತೆಗೆ ತನ್ನನ್ನು ತಾನು ಮೇಲ್ದರ್ಜೆಗೇರಿಸಿಕೊಳ್ಳುವುದು ಅನಿವಾರ್ಯ. ಕನ್ನಡದಲ್ಲಿ ಲಿಪಿಜೋಡಣೆ ಇಂಗ್ಲೀಷ್‌ನಲ್ಲಿ ಟೈಪಿಸಿದಷ್ಟು ಸುಲಭವಲ್ಲ. ಕನ್ನಡಕ್ಕಾಗಿ ಕೀಬೊರ್ಡ್ ತಯಾರು ಮಾಡಲು ಯಾರೂ ನಿರ್ಧರಿಸಿಲ್ಲ. ಕಂಪ್ಯೂಟರ್‍ಗಳಲ್ಲಿ ಕನ್ನಡ ಇರಬೇಕು ಎಂದು ಕಂಪನಿಗಳಿಗೆ ಆದೇಶ ಕೊಡುವ ಬದ್ಧತೆ ಸರಕಾರಗಳಿಗಿಲ್ಲ. ವಿಯೆಟ್ನಾಮ್, ಥೈಲ್ಯಾಂಡ್ ನಂತಹ ಬಡದೇಶಗಳಲ್ಲಿಯೂ, ಕರ್ನಾಟಕಕ್ಕಿಂತ ಕಡಿಮೆ ಜನಸಂಖ್ಯೆ ಇರುವ ದೇಶಗಳಲ್ಲಿಯೂ ಈ ಕೆಲಸ ಆಗಿದೆ. ಆದರೆ ಕರ್ನಾಟಕದಲ್ಲಿ ಆಗಿಲ್ಲದಿರುವುದು ನಮ್ಮ ಇಚ್ಛಾಶಕ್ತಿಯ ಕೊರತೆಯನ್ನು ತೋರಿಸುತ್ತದೆ. ಕನ್ನಡ ಉಳಿಯುವುದು ಕೇವಲ ಪುಸ್ತಕಗಳ ಮುದ್ರಣದಿಂದಲ್ಲ; ಜ್ಞಾನಾರ್ಜನೆಯ ಮತ್ತು ಹೊಟ್ಟೆಪಾಡಿನ ಮಾರ್ಗವಾಗುವುದರಿಂದ! ಬರೀ ಪುಸ್ತಕಗಳಿಂದಲೇ ಭಾಷೆಯನ್ನು ಉಳಿಸುತ್ತೇವೆಂಬ ಹಠ ಹಿಡಿದು ಕೂತರೆ ಮೈಥಿಲಿ, ವ್ರಜ, ಅವಧಿ ಗಳಂತೆ ಸತ್ತನುಡಿಯಾಗಿ ವಿವಿಗಳಲ್ಲಿ ಕನ್ನಡ ಕಲಿಸಲ್ಪಡುತ್ತದಷ್ಟೇ! ತಮ್ಮ ನುಡಿಯನ್ನು ತಂತ್ರಜ್ಞಾನಕ್ಕೆ ಒಲಿಯುವಂತೆ ಸರಳಗೊಳಿಸಿಕೊಂಡ ಪರಿಣಾಮವಾಗಿ ಜಪಾನೀಸ್, ಕೊರಿಯನ್, ಜರ್ಮನ್ ನುಡಿಗಳಲ್ಲಿ ಕಂಪ್ಯೂಟರ್ ಕೋಡಿಂಗ ಸಹ ಮಾಡಬಹುದು. ಹೊಸ ಆಪರೇಟಿಂಗ್ ಸಿಸ್ಟಮ್ ಬರುತ್ತಿದ್ದಂತೆ ತಕ್ಕ ಫಾಂಟ್ ಗಳಿಗಾಗಿ ತಡಕಾಡುವ ಕನ್ನಡ ಈ ತಲುಪುದಾಣದಿಂದ ತುಂಬಾ ದೂರ ಇದೆ.</p>
			<p>ಹೊರಗೆ ನಿಂತು ನೋಡಿದರೂ ಕೆಲವೊಮ್ಮೆ ನಮ್ಮ ನೆಲವನ್ನು ಸಾಕ್ಷಿ ಪ್ರಜ್ಞೆಯಿಂದ ನೋಡುವುದು ತುಂಬಾ ಕಷ್ಟ. ಆದರೆ ಹೊಸ ಸಂಸ್ಕೃತಿಯ ಹಿನ್ನೆಲೆ ಮತ್ತು ಪ್ರಭಾವಗಳು ಕೆಲ ಒಳನೋಟಗಳನ್ನು ಕೊಡುವುದು ಸುಳ್ಳಲ್ಲ. ದೂರದಿಂದ ನೋಡಿದಷ್ಟೂ ನಮ್ಮ ಬೆಳವಣಿಗೆ ಕುಂಠಿತವಾಗುವುದಕ್ಕೆ ಕಾರಣಗಳು ಸ್ಪಷ್ಟವಾಗಿ ಗೋಚರಿಸುತ್ತವೆ. ನಾಸ್ತಿಕವಾದದಿಂದ ಹೊಸ ವೈಚಾರಿಕ ಜಗತ್ತಿಗೆ ತೆರೆದುಕೊಂಡ ಪಾಶ್ಚಾತ್ಯ ದೇಶಗಳೂ, ಹನ್ನೆರಡು ಶತಮಾನದಷ್ಟು ಹಿಂದೆಯೇ ವೈಚಾರಿಕತೆಗೆ ತೆರೆದುಕೊಂಡು ಮತ್ತೆ ಸಂಸ್ಕೃತಿಯ ಸೋಗಿನಲ್ಲಿ ಮುದುಡಿಹೋದ ಕರ್ನಾಟಕವೂ ದಾರುಣವಾದ ವಿರೋಧಾ ಭಾಸವನ್ನು ಪ್ರತಿನಿಧಿಸುತ್ತವೆ. ನಮ್ಮ ಹೆಣ್ಣುಮಕ್ಕಳಲ್ಲಿ ಶರಣರ ಸಮಯದಲ್ಲಿ ಗೋಚರಿಸುತ್ತಿದ್ದ ವೈಚಾರಿಕ ಸ್ಪಷ್ಟತೆ, ತಮ್ಮ ಸಾಮಾಜಿಕ ಸ್ಥಾನಗಳ ಬಗೆಗಿನ ನಿರ್ಧಾರಗಳು ಇಲ್ಲಿಯ ಹೆಣ್ಣುಮಕ್ಕಳಲ್ಲಿ ಕಂಡುಬರುತ್ತವೆ.</p>
			<p>ಡೈವರ್ಸ್ ಎಂಬುದು ಮನೆ ಒಡೆಯುವ ವ್ಯವಸ್ಥೆ ಎಂದುಕೊಂಡವರಿಗೆ ಅದು ಹೆಣ್ಣು ಮಕ್ಕಳ ಸ್ವಾತಂತ್ರ್ಯಕ್ಕೆ ಎಂತಹ ಪ್ರಬಲವಾದ ಆಯುಧ ಎಂಬುದರ ಅರಿವು ಇಲ್ಲಿ ಮೂಡುತ್ತದೆ. ಪ್ರೀತಿಯ ಹೊರತಾಗಿ ಗಂಡನ ಜೊತೆ ಬದುಕಲು ಯಾವ ಸಾಮಾಜಿಕ ಬಾಧ್ಯತೆಗಳೂ ಒತ್ತಾಯಿಸುವುದಿಲ್ಲ. ತಲಾಖ್‍ನ ಚರ್ಚೆ ನಡೆದಾಗ ಹೆಣ್ಣುಮಕ್ಕಳು ಸ್ವತಂತ್ರವಾಗಿ ಯೋಚಿಸುವುದಕ್ಕಿಂತ ಮತ್ತೆ ಪುರುಷ ಮೇಲರಿಮೆ ಹಿನ್ನೆಲೆಯಲ್ಲೇ ನಿರ್ಧಾರ ತೆಗೆದುಕೊಂಡರು ಎಂದೆನಿಸುತ್ತದೆ. ಹೆಂಡತಿಯನ್ನು ಬಾಳಿಸಲಾಗದ ಮುಠ್ಠಾಳ ಗಂಡನಿಂದ ಅತ್ಯಂತ ಸುಲಭ ಮತ್ತು ಸರಳವಾಗಿ ಬಿಡುಗಡೆ ಪಡೆಯುವ ಅವಕಾಶವನ್ನು ಹೆಣ್ಣುಮಕ್ಕಳು ಕಳೆದುಕೊಂಡರು. ಅಲ್ಲದೇ ಮುಸ್ಲಿಮರಲ್ಲಿ ಎರಡನೆಯ ಮದುವೆಗೆ ಧರ್ಮಬದ್ಧವಾದ ಅವಕಾಶವಿದ್ದುದರಿಂದ ಇದೊಂದು ಪ್ರಬಲ ಅಸ್ತ್ರವಾಗಿತ್ತು. ಶಾಲೆ ಕಲಿತು ಮುಂದುವರೆಯುವ ಮನಸ್ಸು ಮಾಡಿದ್ದರೆ ಮುಸ್ಲೀಂ ಹೆಣ್ಣುಮಕ್ಕಳು ಇದೊಂದೇ ಅಸ್ತ್ರದ ಕಾರಣವಾಗಿ ಸಾಕಷ್ಟು ಪ್ರಗತಿ ಗಳಿಸುತ್ತಿದ್ದರು!</p>
			<p>ನನಗೆ ಪರಿಚಯವಿರುವ ತೆಲುಗು ಹಿನ್ನೆಲೆಯ ಹುಡುಗನೊಬ್ಬ ಮತ್ತು ಆಸ್ಟ್ರೇಲಿಯನ್ ಹುಡುಗಿ ಇತ್ತೀಚೆಗೆ ಪ್ರೀತಿಸಿ ಮದುವೆಯಾದರು. ಅವರಿಗೆ ಮುದ್ದಾದ ಮಗುವೂ ಆಗಿತ್ತು. ಅದಾವುದೋ ಕೆಟ್ಟ ಸಂದರ್ಭದಲ್ಲಿ ತನ್ನ ತಂದೆತಾಯಿಗಳಿಗೆ ಅಪಮಾನಿಸಿದನೆಂದು ಆಕೆ ಆತನನ್ನು ಹೊರಹಾಕಿ ಡೈವರ್ಸ್ ತೆಗೆದುಕೊಂಡು ಮಗುವಿನೊಡನೆ ತನ್ನ ಜೀವನ ಮುಂದುವರಿಸಿದಳು. ಈ ಧೈರ್ಯ ನಮ್ಮ ಹೆಣ್ಣುಮಕ್ಕಳಿಗೆ ಎಲ್ಲಿಂದ ಬರಲು ಸಾಧ್ಯ? ನಮ್ಮ ಕಡೆಯಿಂದ ವಲಸೆ ಬಂದು ಕೋಟಿಕೋಟಿಗಳ ಲೆಕ್ಕದಲ್ಲಿ ದುಡ್ಡು ದುಡಿಯುವ ಹೆಣ್ಣುಮಕ್ಕಳಿಗೂ ಈ ಧೈರ್ಯ ಬರುವುದಿಲ್ಲ. ಆರ್ಥಿಕವಾಗಿ ಅದೆಷ್ಟೇ ಸ್ವಾತಂತ್ರ್ಯ ಇದ್ದರೂ ಸಾಮಾಜಿಕ ಪರಿಸ್ಥಿತಿಗಳು ಮತ್ತೆ ನಮ್ಮ ಹೆಣ್ಣುಮಕ್ಕಳನ್ನು ಅದೇ ಕತ್ತಲೆಯ ಕೂಪಕ್ಕೆ ತಳ್ಳುತ್ತವೆ. ಹನ್ನೆರಡನೆಯ ಶತಮಾನದಲ್ಲಿ ಪಡೆದುಕೊಂಡಿದ್ದ ಸ್ವಾತಂತ್ರ್ಯ ಮತ್ತೆ ಅಲ್ಲೇ ಕಳೆದುಹೋದಂತೆ ಭಾಸವಾಗುತ್ತದೆ.</p>
			<div class="inlay float-md-right maxw-300">
				<p>ಹುಟ್ಟಿದ ಮಣ್ಣಿಗಾಗಿ ಹಾತೊರೆಯುವುದು ಮನುಷ್ಯನ ಒಳಗುಣ. ದಾವಣಗೆರೆಯ ಬೆಣ್ಣೆದೋಸೆಯೊಂದಕ್ಕೇ ವಲಸೆ ಹೋದವನನ್ನು ವಾಪಸು ಸೆಳೆದುಕೊಳ್ಳುವ ಶಕ್ತಿಯಿದೆ.</p>
			</div>
			<p>ವರ್ಣಭೇದ ಎಂಬುದು ಸಾರ್ವಜನಿಕವಾಗಿ ಅಲ್ಲದಿದ್ದರೂ ಗುಪ್ತಗಾಮಿನಿಯಾಗಿ ಹರಿಯುವುದು ಬಿಳಿ ಬಣ್ಣದವರ ಕಣ್ಣಲ್ಲಿ ಗೋಚರಿಸುತ್ತದೆ. ಬಸ್‍ಡ್ರೈವರ್‍ಗಳು, ಟ್ರಾಫಿಕ್ ನಿಯಂತ್ರಿಸುವವರು, ಟಿಕೆಟ್ ಕೊಡುವವರು, ಕಾರು ಮಾರುವವರ ವರ್ತನೆಗಳಲ್ಲಿ ಇದನ್ನು ಸ್ಪಷ್ಟವಾಗಿ ಗುರುತಿಸಬಹುದು. ವರ್ಣಭೇದದ ಬಗ್ಗೆ ಕಟ್ಟುನಿಟ್ಟಿನ ಕಾನೂನುಗಳು ಅವರ ಸಾರ್ವಜನಿಕ ವರ್ತನೆಯನ್ನು ನಿಯಂತ್ರಿಸಬಹುದಷ್ಟೇ ಹೊರತು ಮನಃಪರಿವರ್ತನೆ ಮಾಡಲು ಸಾಧ್ಯವಿಲ್ಲವಲ್ಲ! ಬಲವಾದ ಶಿಕ್ಷಣ ವ್ಯವಸ್ಥೆಗೂ ಇದಕ್ಕೆ ಉತ್ತರ ನೀಡಲಾಗಿಲ್ಲ. ಇದು ಒಂದೇ ರೀತಿಯ, ಅಂದರೆ ಬಣ್ಣದ ವ್ಯಸನಕ್ಕೆ ಮಾತ್ರ ಸೀಮಿತವಾದ ಭೇದನೀತಿಯಲ್ಲಿ ಕಂಡುಬರುವ ಪೇಚು. ನಮ್ಮಲ್ಲಿರುವ ಜಾತಿವ್ಯಸನ, ಸಾವಿರಾರು ದೇವರವ್ಯಸನ, ನುಡಿಗಳ ವ್ಯಸನ, ಗಡಿಗಳ ವ್ಯಸನ, ಅಲ್ಪಪ್ರಾಣ&#x2014;ಮಹಾಪ್ರಾಣಗಳ ವ್ಯಸನ, ಕಲಿಕೆಯ ವ್ಯಸನ, ಹಣವಂತಿಕೆಯ ವ್ಯಸನ ಇತ್ಯಾದಿ ಗರಗಳನ್ನು ಅತ್ಯಂತ ದುರ್ಬಲ ಶಿಕ್ಷಣ ವ್ಯವಸ್ಥೆಯ ನಡುವೆಯೂ ಮೀರಿ ನಿವಾರಿಸಿಕೊಂಡು ಬೆಳೆಯುವುದು ಹೇಗೆ? ಸಾವಿರಾರು ಕಗ್ಗಂಟುಗಳ ನಡುವೆ ನಮ್ಮ ಸಮಾಜವು ಒಂದೊಂದೇ ಗೋಜಲನ್ನು ಬಿಡಿಸುತ್ತಿದ್ದಂತೆ ಮತ್ತೊಂದು ಕಡೆ ತಗುಲಿಕೊಳ್ಳುವ ಸಿಕ್ಕುಗಳ ನಡುವೆ ಒದ್ದಾಡುತ್ತಿರುವಂತೆ ಗೋಚರಿಸುತ್ತದೆ. ಹಲವಾರು ಚರಂಡಿ ನೀರು ಸೇರುವ ಊರ ಹೊರಗಿನ ದೊಡ್ಡ ತಿಪ್ಪೆಯಂತೆ ಕಾಣುತ್ತದೆ. ಒಳಸುಳಿಗಳಲ್ಲಿ ಸಿಕ್ಕಿಕೊಂಡು ಎಂದೂ ರಿಪೇರಿಯಾಗದ ಗುಜರಿಗಳ ಅಂಗಳದಂತೆ ತೋರುತ್ತದೆ. ಕಂಪ್ಯೂಟರ್‍ಗಳಿಗೆ ರೀಸ್ಟಾರ್ಟ್ ಬಟನ್ ಇರುವಂತೆ ಮನುಷ್ಯ ಕುಲಕ್ಕೂ ಒಂದು ರೀಸ್ಟಾರ್ಟ್ ಬಟನ್ ಇರಬಾರದೇ ಎನಿಸುತ್ತದೆ! ಸ್ಲಂ ಡಾಗ್ ಮಿಲೇನಿಯರ್ ಸಿನಿಮಾದಲ್ಲಿ ರಾಮನ ವೇಷವನ್ನು ವಿಕೃತವಾಗಿ ತೋರಿಸಲಾಗಿದೆ ಎಂದು ಕೆಲವರು ದೂರಿದರು. ನಿಜ ಏನೆಂದರೆ ಹೊರಗಿನಿಂದ ನೋಡುವವರಿಗೆ ಸಾವಿರಾರು ಜನರ ಸಾವಿಗೆ ಕಾರಣನಾದ, ಲಕ್ಷ ಜನರನ್ನು ಬೀದಿಗೆ ತಂದ ರಾಮ ಅದೇ ರೀತಿ ಕಾಣುತ್ತಾನೆ. ಕುರೂಪಿಯಾಗಿ! ವಿಕಾರವಾಗಿ!</p>
			<p>ಹುಟ್ಟಿದ ಮಣ್ಣಿಗಾಗಿ ಹಾತೊರೆಯುವುದು ಮನುಷ್ಯನ ಒಳಗುಣ. ದಾವಣಗೆರೆಯ ಬೆಣ್ಣೆದೋಸೆಯೊಂದಕ್ಕೇ ವಲಸೆ ಹೋದವನನ್ನು ವಾಪಸು ಸೆಳೆದುಕೊಳ್ಳುವ ಶಕ್ತಿಯಿದೆ. ವಲಸೆ ಬಂದ ಮೇಲೆ ಇಲ್ಲಿನ ಸಮಾಜಕ್ಕೆ ತಕ್ಕಂತೆ ಸ್ವಾಭಾವಿಕವಾದ ವೈಭವೋಪೇತ ಜೀವನ ಶೈಲಿಗೆ ಹೊಂದಿಕೊಂಡಿರುವ ಜನರಿಗೆ ಪದೇಪದೇ ಕರೆಂಟು ಹೋಗುವ, ಎಲ್ಲದರಲ್ಲೂ ಮೂಗು ತೂರಿಸುವ ಜನರಿರುವ, ಭ್ರಷ್ಟರ ಕೂಪವಾಗಿರುವ, ಶ್ರೇಷ್ಠತೆಯ ವ್ಯಸನಗಳ ಆಗರವಾಗಿರುವ ದೇಶದಲ್ಲಿ ಮತ್ತೆ ಬಂದು ನೆಲೆಸುವುದು ಪ್ರಯಾಸಕರ. ಉಳಿದದ್ದೆಲ್ಲಾ ಹೋಗಲಿ, ತಾಯ್ನಾಡಿದೆ ಹಿಂದಿರುಗಿದವರು ವಾಹನಗಳ ಹಾರ್ನ್ ಶಬ್ದವನ್ನೂ ಸಹಿಸಲಾಗದೆ ಮತ್ತೆ ವಿದೇಶಕ್ಕೆ ವಲಸೆ ಹೋದವರಿದ್ದಾರೆ. ಹಿಂದೆ ರಕ್ತದಾಹದ ಕೂಪವಾಗಿದ್ದ ಯೂರೋಪು ಈ ದಿನ ಮುಂದುವರಿದು ನಿಂತಿರುವ ಪರಿ ನಮ್ಮಲ್ಲೂ ಘಟಿಸಬಹುದೆಂಬ ಆಶಾಭಾವವೊಂದೇ ನಮ್ಮ ಮಣ್ಣಿನ ಬಗೆಗಿನ ಪ್ರೀತಿಯನ್ನು ಫಲವತ್ತಾಗಿಸುವ ಗೊಬ್ಬರವಾಗಿ ಉಳಿದುಕೊಂಡಿದೆ ಎನ್ನಬಹುದು.</p>
			<p>* ಲೇಖಕರ ಹುಟ್ಟೂರು ಹಿರೇಕೆರೂರು. ಇಂಜಿನಿಯರಿಂಗ್‌ನಲ್ಲಿ ಸ್ನಾತಕೋತ್ತರ ಪದವಿ. ಸಾಫ್ಟ್‌‍ವೇರ್ ಇಂಜಿನಿಯರ್ ಆಗಿ ವೃತ್ತಿ. ಸದ್ಯಕ್ಕೆ ಆಸ್ಟ್ರೇಲಿಯಾದ ಸಿಡ್ನಿಯಲ್ಲಿ ವಾಸ.</p>
		</div>
		<?php require_once(PHY_FLAT_URL . 'article-lists/others.php'); ?>
	</div>
</div>

<div class="container-fluid">
	<div class="row align-items-top justify-content-center kannada">
		<div class="col-md-8 article">
			<p class="date english">2<sup>nd</sup> December 2017</p>
			<h1 class="title">ಒಡೆದ ಮನದಲಿ ಉರಿವ ಕೋಮುಕೆಂಡ!</h1>
			<h2 class="author">ಗೋವಿಂದ ಬೆಳಗಾಂವ್ಕರ್</h2>
			<p class="description">ನಿನ್ನೆಮೊನ್ನೆಯ ಸಹಪಾಠಿಗಳು, ಒಡನಾಡಿಗಳು ಇಂದು ಇದ್ದಕ್ಕಿದ್ದಂತೆ ಬದ್ಧ ವೈರಿಗ ಳಾದ ವೈಚಿತ್ರ್ಯವಿದು. ಹಾಗಾದರೆ ವಿದ್ಯಾವಂತರ ನಾಡಿನ ಮನದೊಳಗೆ ವಿಷದ ಬೀಜ ಬಿತ್ತಿ ದ್ವೇಷದ ಬೆಳೆ ತೆಗೆಯುವ ಹುನ್ನಾರ ಯಾರದು? ಈ ಕುರಿತ ಸಮತೂಕದ ಅವಲೋಕನ ಇಲ್ಲಿದೆ.</p>
			<figure class="float-md-left maxw-300"><img class="img-fluid" src="<?=PUBLIC_URL?>images/201712/0017a.jpg" /></figure>
			<p>ನಾನಿರುವ ಮಂಗಳೂರಿನ ಕೇಂದ್ರ ಭಾಗದಲ್ಲಿರುವ ಮನೆ ಯೊಂದರ ಪೇಂಟಿಂಗ್ ಬಗ್ಗೆ ಅದರ ಮಾಲೀಕರು ಮತ್ತು ಸಿವಿಲ್ ಗುತ್ತಿಗೆದಾರನ ಮಧ್ಯೆ ಸಂಭಾಷಣೆ ಸಾಗಿತ್ತು. ಮಾತನಾಡುತ್ತ ಮನೆಯ ಮಾಲೀಕ ತಮ್ಮ ಮನೆಗೆ ಕ್ರಿಶ್ಚನ್ ಕಲರ್ ಆಗಬೇಕು ಎಂದರು. ಚಕಿತಗೊಂಡ ಗುತ್ತಿಗೆದಾರ ತಾನು ಕಟ್ಟರ್ ಹಿಂದೂ ಎಂದು ಸ್ಪಷ್ಟಪಡಿಸಿ, ಈ ಪ್ರಸ್ತಾವನೆಯ ಬಗ್ಗೆ ಅಸಮಾಧಾನ ವ್ಯಕ್ತಪಡಿಸಿದ. ಚರ್ಚ್‍ವೊಂದರ ಬಣ್ಣವೇ ಕ್ರಿಶ್ಚನ್ ಕಲರ್ ಎಂದು ಮನೆಯ ಮಾಲೀಕ ಕೊಟ್ಟ ವಿವರಣೆಯಿಂದ ಗುತ್ತಿಗೆದಾರ ಇನ್ನಷ್ಟು ಬೇಸರಗೊಂಡು ಮುಖ ಕಿವುಚಿದ.</p>
<p>ಮನೆಯ ಬಣ್ಣದಂತಹ ವಿಚಾರದ ಲ್ಲೂ ಧರ್ಮವನ್ನು ಎಳೆದು ತರುವ ಮನಸ್ಥಿತಿಯ ಅನೇಕರಿರುವ ಮಂಗಳೂರಿಗೆ ಕೆಟ್ಟ ಹೆಸರು ಬರಲು ಕಾರಣಗಳಿಲ್ಲದಿಲ್ಲ. ಮೂಲಭೂತವಾದಿಗಳ ಪ್ರಭಾವ ಹೆಚ್ಚುತ್ತಿರುವುದಕ್ಕಂತೂ ಅನೇಕ ಉದಾಹರಣೆಗಳನ್ನು ಮಂಗಳೂರು ಮತ್ತೆ ಮತ್ತೆ ಕೊಡುತ್ತ ಬಂದಿದೆ. ಇತ್ತೀಚಿನ ಹಿಂಸಾತ್ಮಕ ಘಟನೆಗಳಲ್ಲಿ ಹಿಂದೂ, ಮುಸ್ಲೀಂ ಮೂಲಭೂತವಾದಿಗಳು ಕತ್ತಿ ಝಳಪಿಸಿ, ಕನಿಷ್ಠ ಇಬ್ಬರ ಪ್ರಾಣಾಹುತಿಯಾಗಿದೆ, ಚೂರಿ ಇರಿತದಲ್ಲಿ ಅನೇಕರು ಗಾಯಗೊಂಡಿದ್ದಾರೆ. ಪೊಲೀಸರು ಬೀದಿಬೀದಿಯಲ್ಲಿ ಮೊಕ್ಕಾಂ ಹೂಡಿ ಜನರಲ್ಲಿ ನಿರ್ಭೀತಸ್ಥಿತಿ ಮೂಡಿಸಲು ವಾರಗಳೇ ಬೇಕಾದವು. ಪ್ರತಿಷ್ಠಿತ ಪತ್ರಿಕೆಯೊಂದರ ಪ್ರಸಾರ ವಿಭಾಗದಲ್ಲಿ ಸೇವೆ ಸಲ್ಲಿಸುತ್ತಿರುವ ಮಧ್ಯಮ ವಯಸ್ಕನೊಬ್ಬ ಪೂಜಾಸ್ಥಳವೊಂದರ ಬಳಿ ಪ್ರತಿವರ್ಷ ಅನ್ಯಧರ್ಮಿಯನೊಬ್ಬನನ್ನು ತಮ್ಮ ಧರ್ಮದ ಯುವಕರು ಬಲಿಕೊಡುತ್ತಾರೆಂದು ಹೆಮ್ಮೆಯಿಂದ ಹೇಳಿಕೊಂಡಿದ್ದನ್ನು ನಾನು ಕೇಳಿಬಲ್ಲೆ. ಮಂಗಳೂರಿನಲ್ಲಿ ಸಂಚರಿಸುವ ಬೈಕುಗಳ ಮೇಲೆ ಧರ್ಮಸೂಚಕ ಕೇಸರಿ, ಹಸಿರು ಕಿರುವಸ್ತ್ರಗಳು ಸದಾ ಹಾರಾಡುತ್ತಿರುತ್ತವೆ; ಬಹುಪಾಲು ಮನೆಗಳ ಮೇಲೆ ಕೇಸರಿ ಬಾವುಟ, ಕೆಲವೆಡೆ ಹಸಿರು ಬಾವುಟ ಕಾಣಿಸುತ್ತವೆ.</p>
<p>ಹಾಗೆಂದು, ಹಿಂದೂ ಮುಸ್ಲೀಂರಲ್ಲಿ ಪರಸ್ಪರ ಒಡನಾಟ ಇಲ್ಲವೇ ಇಲ್ಲವೆಂದೇನಿಲ್ಲ. ಧನಾತ್ಮಕ ಉದಾಹರಣೆಗಳೂ ಅಗೀಗ ಬೆಳಕಿಗೆ ಬರುತ್ತವೆ. ಮಂಗಳೂರಿನ ಹೊರಗೆ (ಕೆಲವು ಸಲ ಮಂಗಳೂರಿನಲ್ಲೂ) ಇವು ಸುದ್ದಿಯಾಗುವುದಿಲ್ಲವμÉ್ಟ. ಇತ್ತೀಚೆಗೆ ಹಿಂದೂ ಹಬ್ಬವೊಂದರಲ್ಲಿ ಮುಸ್ಲೀಂ ಬಾಂಧ ವರು ಸಿಹಿ ಹಂಚಿದ ಸಣ್ಣ ಸುದ್ದಿಯೊಂದು ಪ್ರಕಟಗೊಂಡಿತ್ತು. ಹಿಂದೂ ಮುಸ್ಲೀಂ ಮತದವರು ಒಟ್ಟಿಗೆ ವ್ಯವಹಾರದಲ್ಲಿ ಹಿಂದೂ ಮತ್ತು ಮುಸ್ಲೀಂ ಜನರ ಒಡನಾಟ, ಪರಸ್ಪರ ಅವಲಂಬನೆ ಅನಿವಾರ್ಯ. ಆದರೆ ಹೃದಯಗಳು ಮಾತ್ರ ಒಡೆದಿವೆ. ಒಬ್ಬರನ್ನೊಬ್ಬರು ಸಂಶಯದಿಂದ ನೋಡುವಂತಾಗಿದೆ. ಒಂದು ಧರ್ಮದವರಲ್ಲಿ ಇನ್ನೊಂದು ಧರ್ಮದವರ ಬಗ್ಗೆ ಮೊದಲಿದ್ದ ಪರಸ್ಪರ ವಿಶ್ವಾಸ ಬಹಳಷ್ಟು ಕಡಿಮೆಯಾಗಿದೆ ಎಂಬ ವಿಚಾರವನ್ನು ಲೇಖಕಿ ವೈದೇಹಿ ಚೆನ್ನಾಗಿ ಗುರುತಿಸಿದ್ದಾರೆ. ಸುಮಾರು ಹತ್ತು ವರ್ಷದ ಹಿಂದೆ ನಾನು ಕೇಳಿದ ಅವರ ಒಂದು ಭಾಷಣದಲ್ಲಿ, ಈ ಹಿಂದೆ “ನಮ್ಮಸಾಬಿ” ಎಂದು ಸಲುಗೆಯಿಂದ ಮುಸ್ಲೀಂ ಜನರನ್ನು ಗುರುತಿಸಿದರೆ ಯಾರಿಗೂ ವಿಶೇಷ ಎನ್ನಿಸುತ್ತಿರಲಿಲ್ಲ; ಆಘಾತ ಅಥವಾ ಸೇಡಿನ ಭಾವನೆಗೆ ಕಾರಣವಾಗುತ್ತಿರಲಿಲ್ಲ ಎಂಬುದನ್ನು ನೆನಪಿಸಿದ್ದರು. ಎಲ್ಲಿ ಹೋದವೋ ಆ ದಿನಗಳು!</p>
<p>ಇನ್ನೊಂದೆಡೆ, ಒಂದು ಧರ್ಮದ ಯುವಕ ಅಥವಾ ಯುವತಿ, ಇನ್ನೊಂದು (ಹಿಂದೂ ಅಥವಾ ಇಸ್ಲಾಂ ಎಂದೇ ಹೇಳುವುದು ಹೆಚ್ಚು ಸರಿ) ಧರ್ಮದ ಯುವಕ-ಯುವತಿ ಜೊತೆಗೆ ಕಾಣಿಸಿಕೊಂಡಾಗ ಅವರ ಮೇಲೆ ಮತಾಂಧರು ಹಲ್ಲೆ ಮಾಡಿದ ಘಟನೆಗಳಿಗೆ ಲೆಕ್ಕವಿಲ್ಲ. ಅವು ಈಗಲೂ ಆಗೀಗ ಅಲ್ಲಲ್ಲಿ ಬೆಳಕಿಗೆ ಬರುತ್ತಲೇ ಇರುತ್ತವೆ. ಬೆಳಕಿಗೆ ಬಾರದ ಇಂತಹ (ಅನೈತಿಕ ಪೋಲೀಸಗಿರಿ?) ಘಟನೆಗಳ ಸಂಖ್ಯೆ ಬಹುದೊಡ್ಡದು. ಹಲ್ಲೆ ಮಾಡುವವರನ್ನು ಪ್ರಶ್ನಿಸಿ ಕಾನೂನುಕ್ರಮ ಕೈಗೊಳ್ಳುವ ಬದಲು, ಪೋಲೀಸರು ಹುಡುಗಿಯ ಅಥವಾ ಹುಡುಗನ ಸಂಬಂಧಿಕರನ್ನು ಕರೆಸಿ “ಬುದ್ಧಿ ಹೇಳಿ” ಕಳಿಸಿದ ಘಟನೆಗಳೂ ವರದಿಯಾಗಿವೆ. ಹೋಮ್‍ಸ್ಟೇ ಮತ್ತು ಪಬ್‍ಗಳಲ್ಲಿ ಪಾರ್ಟಿ ಮಾಡುತ್ತಿರುವ ಅಥವಾ ಇನ್ನೆಲ್ಲೊ ಐಸ್ಕ್ರೀಮ್ ಅಥವಾ ಚಹಾಕಾಫಿ ಸೇವಿಸುತ್ತಿರುವ ಯುವಕ ಯುವತಿಯರ ಮೇಲೆ, ಪರಸ್ಪರರು ಅನ್ಯ ಕೋಮುಗಳಿಗೆ ಸೇರಿದವರೆಂಬ ಒಂದೇ ಕಾರಣಕ್ಕೆ ಹಲ್ಲೆ ನಡೆಸಿದ ಮತಾಂಧರು ಮಂಗಳೂರಿಗೆ ಕಪ್ಪುಮಸಿ ಬಳಿದಿದ್ದಾರೆ.</p>
<p>ಚಿಕ್ಕಂದಿನಿಂದ ಜೊತೆಯಾಗಿ ಕ್ರಿಕೆಟ್ ಆಡುತ್ತಿದ್ದವರು ಬೆಳೆಯುತ್ತ ಬೆಳೆಯುತ್ತ ಧರ್ಮದ ಕಾರಣಕ್ಕಾಗಿ ಒಬ್ಬರ ಮೇಲೊಬ್ಬರು ಕತ್ತಿಮಸೆಯುವ ಹಂತಕ್ಕೆ ಬಂದು ನಿಲ್ಲುವುದು ಎರಡೂ ಬದಿಯಲ್ಲಿ ಬೆಳೆಯುತ್ತಿರುವ ಮೂಲಭೂತವಾದಕ್ಕೆ ಸಾಕ್ಷಿ. ಎರಡೂ ಧರ್ಮೀಯರು ತಮ್ಮ ತಮ್ಮ ಜನರನ್ನು ದೊಡ್ಡ ಸಂಖ್ಯೆಯಲ್ಲಿ ಸೇರಿಸಿ ಧರ್ಮಾಂಧತೆಯ ಬೀಜ ಬಿತ್ತುವ ಕೆಲಸ ಅವ್ಯಾಹತವಾಗಿ ಸಾಗಿದೆ. ಎರಡೂ ಧರ್ಮದ ಮೂಲಭೂತವಾದಿಗಳು ತಮ್ಮ ಧರ್ಮ ಆಪತ್ತಿನಲ್ಲಿದೆ ಎಂದು ತಮ್ಮ ಅನುಯಾಯಿಗಳನ್ನು ನಂಬಿಸಿ, ಅವರ ಸಂಘಟನೆ ಮಾಡುತ್ತ, ಒಬ್ಬರನ್ನೊಬ್ಬರು ದ್ವೇಷಿಸುವಂತೆ ಮಾಡುವಲ್ಲಿ ಭಾರಿ ಯಶಸ್ವಿಯಾಗಿರುವುದರ ಬಗ್ಗೆ ಸಂಶಯವಿಲ್ಲ.</p>
<h3>ರಾಜಕೀಯ</h3>
<p>ನಾಡಿನ ಈ ಭಾಗದ ರಾಜಕೀಯಕ್ಕೂ, ಇಲ್ಲಿನ ಮೂಲಭೂತವಾದಕ್ಕೂ ಸಂಬಂಧ ಇಲ್ಲದಿಲ್ಲ. ಕಳೆದ ಲೋಕಸಭೆಯ ಚುನಾವಣೆಯಲ್ಲಿ ಹಿಂದುತ್ವದ ಪ್ರತಿಪಾದಕರು ಬಿಜೆಪಿಯ ನಳಿನ್ ಕುಮಾರ ಕಟಿಲ್ ಅವರ ಪರವಾಗಿ ಅತ್ಯಂತ ಶ್ರಮವಹಿಸಿ ಯಶಸ್ವೀ ಕಾರ್ಯಾಚರಣೆ ನಡೆಸಿ ಕಾಂಗ್ರೆಸ್ಸಿನ ಹಿರಿಯ ಮುಖಂಡ ಜನಾರ್ಧನ ಪೂಜಾರಿಯವರನ್ನು ಸೋಲಿಸಿದರು. ಕಟಿಲ್ ಸೋತರೆ ಇಲ್ಲಿನ ಸಮಾಜ ಅದರ ಪರಿಣಾಮ ಎದುರಿಸಬೇಕಾಗುತ್ತದೆ ಎಂದು ಹಿಂದೂ ನಾಯಕರು ಯಾವುದೇ ಮುಚ್ಚುಮರೆಯಿಲ್ಲದೆ ಘಂಟಾಘೋಷವಾಗಿಯೇ ಸಾರಿದ್ದರು. ಅದೇ ಹಿಂದೂ ನಾಯಕರನ್ನು ತದನಂತರ ತಮ್ಮ ಬಿಲ್ಲವ ಜನಾಂಗದ ಗೋಕರ್ಣನಾಥ ದೇವಾಲಯದಲ್ಲಿ ಅಪ್ಪಿಕೊಂಡು ಫೋಟೊ ತೆಗೆಸಿಕೊಂಡ ಪೂಜಾರಿಯವರು ಕಾಂಗ್ರೆಸ್ಸಿನ ಮೃದು ಹಿಂದುತ್ವಕ್ಕೆ ಕನ್ನಡಿ ಹಿಡಿದರು.</p>
<p>ಪುತ್ತೂರಿನ ಕಾಂಗ್ರೆಸ್ ಮುಖಂಡ ರೊಬ್ಬರು ಪಕ್ಷದ ಹಿಂದುತ್ವವಾದಿ ಸಂಘಟನೆ ಯೊಂದನ್ನು ಸ್ಥಾಪಿಸಲು ಹೊರಟಿದ್ದು, ಬಿಜೆಪಿ ಮಾದರಿಯನ್ನೇ ಕಾಂಗ್ರೆಸ್ ಕೂಡ ಅನುಸರಿಸಬೇಕೆಂಬ ಭಾವನೆಗೆ ನಿದರ್ಶನ. ಹಿಂದೂ ಮತಗಳನ್ನು ಹೇಗಾದರೂ ಬಿಜೆಪಿ ಯಿಂದ ಕಿತ್ತುಕೊಳ್ಳುವ ಹವಣಿಕೆ ಈ ನಾಯಕರದಾಗಿತ್ತು. ಪುತ್ತೂರಿನ ಈ ಮುಖಂಡರು ಮುಂದೆ ರಾಜ್ಯನಾಯಕರ, ಚಿಂತಕರ ಕೆಂಗಣ್ಣಿಗೆ ಗುರಿಯಾಗಿದ್ದು ಬೇರೆ ಕತೆ.</p>
<p>ಆದರೆ ಮತದಾರರೆಲ್ಲ ಧರ್ಮಾಧಾರಿತ ವಾಗಿಯೇ ಮತ ಹಾಕುತ್ತಾರೆಯೇ ಎಂಬ ಪ್ರಶ್ನೆಗೆ, ದಕ್ಷಿಣ ಕನ್ನಡ ಜಿಲ್ಲೆ ತದ್ವಿರುದ್ಧ ಉತ್ತರ ಕೊಟ್ಟಿದೆ. 2014ರಲ್ಲಿ ಬಿಜೆಪಿಯ ನಳಿನ್‍ಕುಮಾರ ಕಟೀಲರನ್ನು ಆರಿಸಿದ ಜನರೇ ತದನಂತರ ವಿಧಾನಸಭಾ ಚುನಾವಣೆಯಲ್ಲಿ ಎಂಟರಲ್ಲಿ ಏಳು ಕ್ಷೇತ್ರಗಳಲ್ಲಿ ಬಿಜೆಪಿ ಹುರಿಯಾಳುಗಳನ್ನು ಸೋಲಿಸಿದರು. ಇದನ್ನು ಅರ್ಥೈಸಿಕೊಳ್ಳುವುದು ಹೇಗೆ? ಜನರೆಲ್ಲ ಧರ್ಮದ ಮತಿಭ್ರಮಣೆಗೆ ಸಿಲುಕಿದ್ದಾರೆ ಎಂದು ಸಾರಾಸಗಟಾಗಿ ನಿರ್ಧರಿಸುವುದು ಸರಿಯೇ? ಎಂಬ ಪ್ರಶ್ನೆಗಳು ಹುಟ್ಟುತ್ತವೆ. ಅμÁ್ಟದರೂ ರಾಜಕೀಯಕ್ಕೆ ಧರ್ಮದ ಬಳಕೆಯಾಗುತ್ತಿರುವುದು ಸುಳ್ಳಲ್ಲ. ಚಿಂತಕರೊಬ್ಬರು ಈ ಹಿಂದೆ ಹೇಳಿದಂತೆ, ‘ಧರ್ಮಾಂಧತೆಯ ಪ್ರಸರಣವನ್ನು ರಾಜಕೀಯಕ್ಕೆ ಸೀಮಿತಗೊಳಿಸಿ ನೋಡಬಾರದು. ಮೂಲಭೂತವಾದವು ಮಾಧ್ಯಮವೂ ಸೇರಿದಂತೆ ಎಲ್ಲ ರಂಗಗಳಲ್ಲೂ ಕೈಯಾಡಿಸಲು ಪ್ರಯತ್ನಿಸುತ್ತಿರುತ್ತದೆ’.</p>
<figure class="float-md-left maxw-600"><img class="img-fluid" src="<?=PUBLIC_URL?>images/201712/0018a.jpg" /></figure>
<p>ಅತ್ತ ಇಸ್ಲಾಂ ಧರ್ಮದವರು ರಾಜಕೀಯವಾಗಿ ಸಂಘಟಿತರಾಗುತ್ತ, ಎಸ್‍ಡಿಪಿಐ ಪಕ್ಷದತ್ತ ಮುಖ ಮಾಡುತ್ತಿದ್ದಾರೆ. ಹಿಂದೂಗಳ ಮಾದರಿಯಂತೆ, ಕಾಲೇಜು ಕ್ಯಾಂಪಸ್‍ಗಳಲ್ಲಿ ಮುಸ್ಲೀಂ ವಿದ್ಯಾರ್ಥಿ ಸಂಘಟನೆಗಳು ಬಲಗೊ ಳ್ಳುತ್ತಿವೆ. ವಿವಿಧ ರಂಗಗಳಲ್ಲಿ ಹಿಂದೂ, ಮುಸ್ಲೀಂ ಸಂಘಟನೆಗಳು ಎಳೆಮನಸ್ಸುಗಳಲ್ಲಿ ಧರ್ಮಾಂಧತೆಯ ವಿಷಬೀಜ ಬಿತ್ತುವ ಕೆಲಸ ನಡೆಸಿವೆ. ನಿಜವಾದ ಅರ್ಥದಲ್ಲಿ ಜಾತ್ಯಾತೀತವೆನಿಸಿಕೊಳ್ಳವ ಸಂಘ, ಪಕ್ಷಗಳೇ ಇಲ್ಲದಂತಾಗಿಬಿಟ್ಟಿದೆ. ಇದ್ದರೂ ಅವುಗಳ ಫ್ರಭಾವ ಬರಬರುತ್ತ ತೀರಾ ಕಡಿಮೆಯಾಗುತ್ತಿರುವುದು ಸ್ಪಷ್ಟವಿದೆ.</p>
<h3>ವಿದ್ಯಾವಂತರು</h3>
<p>ದೇಶದ ಎಲ್ಲೆಡೆ ಕೋಮುವಾದ ಬೆಳೆಯುತ್ತಿರು ವುದು ನಿಜ. ವಾಟ್ಸ್ಯಾಪ್‍ನಂತಹ ಸಮಾಜಿಕ ಜಾಲತಾಣಗಳಲ್ಲಿ ನಮ್ಮ ಬಂಧುಬಾಂಧವರು, ಮಿತ್ರರು ಹರಿಬಿಟ್ಟು ಭಾರಿ ಪ್ರಚಾರ ನೀಡುತ್ತಿರುವ ಅನೇಕ ಮತಾಂಧತೆಯ ಸಂದೇಶಗಳು ಮತೀಯ ಲೇಪ ಹೊಂದಿರುವುದು ಮೇಲ್ನೋಟಕ್ಕೇ ಕಂಡುಬರುತ್ತದೆ. ಆದರೆ, ಕರಾವಳಿಯಲ್ಲಿ ಅದು ಅತೀ ಪ್ರಖರವಾಗಿದೆ ಅನೇಕಾನೇಕ ರೂಪ, ಆಯಾಮಗಳನ್ನು ಹೊಂದಿದೆ. ಗೋರಕ್ಷಣೆಯ ಹೆಸರಿನಲ್ಲಿ, ತಮ್ಮ ಮತದವರು ಇತರ ಮತದವರ ಜೊತೆಗಿದ್ದರೆಂಬ ಕಾರಣಕ್ಕೆ ಅವರ ಮೇಲೆ ಹಲ್ಲೆ ಮಾಡುವುದು ಕರಾವಳಿಯಂತೆ ಬೇರೆಲ್ಲೂ ನಡೆಯುತ್ತಿಲ್ಲ. ಕೋಮುವಾದ ಮಂಗಳೂರಿಗೆ ಮಾತ್ರ ಸೀಮಿತವಾಗಿದೆ ಎಂದು ನಿರ್ಧರಿಸಿರೂ ತಪ್ಪಾಗುತ್ತದೆ.</p>
<p>ಧರ್ಮದ ವಿಚಾರದಲ್ಲಿ ಇμÉ್ಟೂಂದು ಅಂಧರಾಗಿರುವುದು ವಿದ್ಯಾವಂತರೇ ಎಂಬುದು ಗಮನಾರ್ಹ. ಸಾಕ್ಷರತೆಯ ಆಧಾರದಲ್ಲಿ ಮಂಗಳೂರಿಗೆ ವಿದ್ಯಾವಂತರ ನಾಡು ಎಂಬ ಹೆಸರಿದೆ. ತಮ್ಮ ಧರ್ಮ ಸಂಕಟದಲ್ಲಿದೆಯೆಂದು ವಿದ್ಯಾವಂತರನ್ನು ಹೆಚ್ಚು ಸುಲಭವಾಗಿ ನಂಬಿಸಿಬಿಡಬಹುದೇ? ಅವಿದ್ಯಾವಂತರ ಮನಸ್ಸಿನಲ್ಲಿ ಹಿಂದೂ-ಮುಸ್ಲೀಂ ಒಬ್ಬರನ್ನೊಬ್ಬರು ಧರ್ಮದ ಕಾರಣಕ್ಕೆ ದ್ವೇಷಿಸಬೇಕೆಂಬ ಭಾವನೆ ಮೂಡಿಸುವುದು ಬಹುಶಃ ಕಷ್ಟ. ಅವರು ತಮ್ಮ ಸುತ್ತಮುತ್ತಲಿನ ಉದಾಹರಣೆಗಳಿಂದ ಒಬ್ಬರನ್ನೊಬ್ಬರು ಅವಲಂಬಿಸುವುದನ್ನೂ, ಪ್ರೀತಿಸುವುದನ್ನೂ ಕಲಿತಿರುತ್ತಾರೆ. ಇನ್ನೊಂದೆಡೆ ವಿದ್ಯಾವಂತರು ದೂರದ ಧರ್ಮಾಂಧತೆಯ ಕೆಟ್ಟ ಉದಾಹರಣೆಗಳನ್ನು ಪ್ರಚುರಪಡಿಸುತ್ತ, ತಮ್ಮ ಸುತ್ತಮುತ್ತಲಿನ ಪ್ರೀತಿಸುವ ಹವಾಗುಣವನ್ನು ಕಲುಷಿತಗೊಳಿಸುತ್ತಿರುವುದು ಮೇಲ್ನೋಟಕ್ಕೆ ಕಾಣುತ್ತದೆ.</p>
<p>ಹಾಗೆಂದು ಧರ್ಮದ ಗೀಳು ಹಚ್ಚಿಕೊಳ್ಳುವ ಗುಣ ವಿದ್ಯಾವಂತರಿಗೇ ಸೀಮಿತವಾಗಿದೆಯೆಂದೇನಿಲ್ಲ. ಕೆಲವು ವರ್ಷಗಳ ಹಿಂದೆ ಮಸೀದಿಯಿಂದ ಪ್ರಸಾದ ಊದಿಸಿಕೊಂಡು (ಮುಲ್ಲಾನ ಆಶೀರ್ವಾದ ಪಡೆದು) ಬರಲು ಪ್ರತಿವರ್ಷ ಮಗನನ್ನು ಕಳಿಸುತ್ತಿದ್ದ, ಅಷ್ಟೇನು ಓದಿರದ ನನ್ನ ಹತ್ತಿರದ ಸಂಬಂಧಿಯೊಬ್ಬರು ಇಂದು ಧರ್ಮದ ವಿಚಾರದಲ್ಲಿ ಮೊದಲಿನಂತಿಲ್ಲ. ಧರ್ಮಾಂಧತೆಯ ಪ್ರಚಾರದ ಪ್ರಭಾವ ನಮಗೆ ಗೊತ್ತಿಲ್ಲದಂತೆಯೇ ಅನೇಕರನ್ನು ತಲುಪಿ, ಅವರನ್ನು ಬದಲಾಯಿಸುತ್ತಿದೆ. ಒಬ್ಬರನ್ನೊಬ್ಬರು ದ್ವೇಷೀಸುವುದನ್ನು ಕಲಿಸುವ ಈ ಆಳವಾದ ಹುನ್ನಾರ ಅಥವಾ ಇಂದ್ರಜಾಲ ಅಥವಾ ವಶೀಕರಣ ನಮ್ಮನ್ನೆಲ್ಲ ಅಂತಿಮವಾಗಿ ಎಲ್ಲಿಗೆ ಕೊಂಡೊಯ್ಯುತ್ತದೆಯೋ ನೋಡಬೇಕು. ಆದರೂ, ಕೆಲವು ಅನುಭವಗಳ ಆಧಾರದಲ್ಲಿ ಹೇಳುವುದಾದರೆ, ವಿದ್ಯಾವಂತರಲ್ಲದವರೆ ಹೆಚ್ಚು ಮಾನವೀಯತೆ ಪ್ರದರ್ಶಿಸುತ್ತಾರೆಂದು ತೋರುತ್ತದೆ.</p>
<p>ಪದೇ ಪದೇ ಕರಾವಳಿಯಲ್ಲಿ ನಡೆಯುವ ಈ ರೀತಿಯ ಘಟನೆಗಳು, ಹಿಂದುತ್ವದ ಪ್ರತಿಪಾದಕರು ಮಂಗಳೂರನ್ನು ತಮ್ಮ ಹಿಂದೂರಾಷ್ಷ್ರದ ಕನಸು ನನಸಾಗಿಸುವ ಉದ್ಧೇಶದ ಈಡೇರಿಕೆಗೆ ಪ್ರಯೋಗಶಾಲೆಯಾಗಿ ಬಳಸುತ್ತಿದ್ದಾರೆಂಬ ವಾದಕ್ಕೆ ಪುಷ್ಟಿಕೊಡುತ್ತವೆ. ಚಿಂತಕ ರಾಜಾರಾಂ ತೋಳ್ಪಾಡಿ ಹೇಳುವಂತೆ, ದೈನಂದಿನ ತಮ್ಮ ಒಡನಾಟದಲ್ಲಿ ಜನರು ತಮ್ಮ ಮತಭೇದವನ್ನು ಮರೆಯುತ್ತಾ ಒಬ್ಬರೊಡನೊಬ್ಬರು ಬೆರೆಯುತ್ತಾ ಹೋಗುತ್ತಾರೆ. ಹಾಗಾಗದಂತೆ ನೋಡಿಕೊಳ್ಳಲು ಜನರಿಗೆ ಮತ್ತೆ ಮತ್ತೆ ಮತೀಯ ಅಂತರ ನೆನಪಿಸಿಕೊಡಲು ಕೋಮುಶಕ್ತಿಗಳು ಕಾನೂನು ವಿರೋಧಿ ಚಟುವಟಿಕೆಗಳಿಗೆ ಮೊರೆಹೋಗುತ್ತಾರೆ; ಧರ್ಮ ಅಪಾಯದಲ್ಲಿದೆ ಎಂಬ ದ್ವೇμÁಸೂಯೆಯ ಕಲ್ಪನೆಯನ್ನು ಬಿತ್ತಿ ಅದು ಆಳವಾಗಿ ಬೇರೂರುವಂತೆ ನೋಡಿಕೊಳ್ಳುತ್ತಾರೆ.</p>
<p>ಅವರು ಎಷ್ಟು ಪ್ರಭಾವಿಯಾಗಿ ಕೆಲಸ ಮಾಡುತ್ತಾರೆ ಎಂಬುದನ್ನು ಮನಗಾಣಲು, ಯಾವುದೇ ಒಂದು ಧರ್ಮದ ಸಾರ್ವಜನಿಕ ಸಭೆಗೆ ಹೋಗಿಯೇ ನೋಡಬೇಕು. ಅಲ್ಲಿಂದ ಹೊರಬರುವ ಸಾಮಾನ್ಯ ಜನರು “ವೈರಿಧರ್ಮದ” ವಿರುದ್ಧ ವಸ್ತುಶಃ ಕುದಿಯುವ ಜ್ವಾಲಾಮುಖಿಗಳಾಗಿ ರುತ್ತಾರೆ. ಕಾನೂನನ್ನು ಕೈಗೆತ್ತಿಕೊಳ್ಳುವ ಭರದಲ್ಲಿರುತ್ತಾರೆ. ಸಾವಿರಾರು ಜನರು ಇದನ್ನು ಸಾಂಕೇತಿಕವಾಗಿ ತೋರಿಸಿಕೊಳ್ಳಲು, ಹೆಲ್ಮೆಟ್ ಧರಿಸದೇ ಪೋಲೀಸರ ಮುಂದೆ ಠೀವಿಯಿಂದ ಬೈಕ್ ಓಡಿಸುತ್ತಾರೆ.</p>
<div class="inlay float-md-right maxw-300">
<figure class="float-md-right maxw-300"><img class="img-fluid" src="<?=PUBLIC_URL?>images/201712/0019a.jpg" /></figure>
<h3>ಕ್ರೈಸ್ತ ಸಮುದಾಯದ ಮಾದರಿ?</h3>
<p>2008ರಲ್ಲಿ ಮತ್ತು ತದನಂತರದ ವರ್ಷಗಳಲ್ಲಿ ಚರ್ಚು ಮತ್ತು ಇತರ ಕ್ರೈಸ್ತ ಪೂಜಾಸ್ಥಳಗಳ ಮೇಲೆ ಪದೇ ಪದೇ ದಾಳಿ ನಡೆದರೂ, ಈ ವಿಷಯದಲ್ಲಿ ಕ್ರೈಸ್ತ ಸಮುದಾಯ ವಿಭಿನ್ನ ಮಾದರಿಯೊಂದನ್ನು ನಮ್ಮ ಮುಂದೆ ಇರಿಸಿದೆ. ಈ ಧರ್ಮದ ಜನರು ಆಗೀಗ, ತಮ್ಮಲ್ಲೂ ಕೋಮು ಪಡೆಗಳು ಸೃಷ್ಟಿಯಾಗಬೇಕೆಂದು ಬಯಸಿದ್ದರೂ, ಆ ನಿಟ್ಟಿನಲ್ಲಿ ಈ ಧರ್ಮ ಮುಂದುವರೆದಿಲ್ಲವೆಂದೇ ಹೇಳಬೇಕು. ಮಂಗಳೂರಿನಲ್ಲಿರುವ ಕ್ರೈಸ್ತ ಸಮುದಾಯವು ಅನೇಕಾನೇಕ ಶೈಕ್ಷಣಿಕ ಸಂಸ್ಥೆಗಳನ್ನು ಸ್ಥಾಪಿಸಿ, ದೊಡ್ಡದಾಗಿ ಬೆಳೆಸಿ ನಡೆಸುತ್ತಿವೆಯಾದರೂ, ಎಲ್ಲಿಯೂ ಕ್ರೈಸ್ತಧರ್ಮಪರ ಕೋಮುವಾದದ ವಿಷಬೀಜದ ಬಿತ್ತನೆಯಾಗದಂತೆ ನೋಡಿಕೊಳ್ಳಲಾಗಿದೆ ಎಂದು ಮೇಲ್ನೋಟಕ್ಕೆ ಕಂಡುಬರುತ್ತದೆ. ಎಲ್ಲ ಕೋಮುಗಳ ಜನರು ಇಲ್ಲಿ ವಿದ್ಯಾರ್ಜನೆ ನಡೆಸಿದ್ದಾರೆ. ಅವರೆಂದೂ, ಅಲ್ಲಿ ಕ್ರೈಸ್ತಧರ್ಮ ಪರ ಕೋಮು ವಾತಾವರಣವಿದೆಯೆಂದು ಆರೋಪಿಸಿಲ್ಲ.</p>
<p>ಧರ್ಮಪ್ರಚಾರ ನಡೆದಿದ್ದರೆ, ಅದನ್ನು ಸಂವಿಧಾನವೇ ನೀಡಿರುವ ಧರ್ಮಪ್ರಚಾರದ ಹಕ್ಕಿನಡಿ, ಪ್ರಜಾಪ್ರಭುತ್ವದ ತತ್ವಗಳನ್ನು ಮೀರದಂತೆ ನಡೆಸುತ್ತಿರುವಂತೆ ತೋರುತ್ತದೆ. ಬಲವಂತದ ಮತಾಂತರದ ಬಗ್ಗೆ ಕ್ರೈಸ್ತಧರ್ಮದ ವಿರುದ್ಧ ಆರೋಪಗಳು ಕೇಳಿಬಂದರೂ ಪುರಾವೆಗಳು ಸಿಕ್ಕಿಲ್ಲ.</p>
<p>ಉದಾಹರಣೆಗೆ, 2013ರ ಮಾರ್ಚ್ ತಿಂಗಳಲ್ಲಿ ಉಡುಪಿಯಿಂದ 12 ಕಿಲೊಮೀಟರ್ ದೂರದಲ್ಲಿರುವ ಕಟ್ಟಿಂಗೇರಿ ಎಂಬ ಹಳ್ಳಿಯಲ್ಲಿ ಹಿಂದೂ ಸಂಘಟನೆಯ ಯುವಕರು, ವಲ್ರ್ಡ ಆಫ್ ವಿಕ್ಟರಿ ಮಿನಿಸ್ಟ್ರಿ ನಡೆಸುವ ಪ್ರಾರ್ಥನಾ ಮಂದಿರದ ಮೇಲೆ ಮತಾಂತರ ನಡೆದಿದೆ ಎಂದು ಆರೋಪಿಸಿ ದಾಳಿ ಮಾಡಿದ್ದರು. ಆದರೆ ವಸ್ತುಸ್ಥಿತಿ ಎಂದರೆ, ಬಲವಂತದ ಮತಾಂತರದ ಒಂದು ಪ್ರಕರಣವೂ ವರದಿಯಾಗಿರಲಿಲ್ಲ. ಅಲ್ಲಿ ಪ್ರಾರ್ಥನೆ ನಡೆಸುತ್ತಿದ್ದ ಅನೇಕ ಹಿಂದೂ ಮಹಿಳೆಯರು, ತಾವು ಸ್ವಯಂಸ್ಫೂರ್ತಿಯಿಂದಲೇ ಪ್ರಾರ್ಥನೆಗಳಲ್ಲಿ ಭಾಗವಹಿಸುತ್ತಿರುವುದಾಗಿ ಘಂಟಾಘೋಷವಾಗಿ ನನಗೆ ಮತ್ತು ನನ್ನ ಜೋತೆ ಇದ್ದ ಇನ್ನೊಬ್ಬ ಪತ್ರಕರ್ತರಿಗೆ ಹೇಳಿದರು. ತಾವು ಧರ್ಮಾಂತರಗೊಂಡಿಲ್ಲವೆಂದೂ ಅಥವಾ ಮತಾಂತರಗೊಳ್ಳಲು ತಮ್ಮ ಮೇಲೆ ಯಾವ ಒತ್ತಾಯವಿಲ್ಲವೆಂದೂ ಮತ್ತೆ ಮತ್ತೆ ಸ್ಪಷ್ಟಪಡಿಸಿದ್ದರು.</p>
<p>ಇಂತಹ ಅನೇಕ ಪ್ರಕರಣಗಳ ಹೊರತಾಗಿಯೂ ಈ ಧರ್ಮದವರು ಆಂತರಿಕವಾಗಿ ಕೋಮು ಸಂಘಟನೆಗಳಿಗೆ ನಾಂದಿ ಹಾಡಿಲ್ಲ. ಆದರೆ, ಕ್ರೈಸ್ತ ಧರ್ಮವನ್ನು ಹತ್ತಿರದಿಂದ ವೀಕ್ಷಿಸಿಸುತ್ತಿರುವ ಚಿಂತಕರೊಬ್ಬರು, ‘ಕ್ರೈಸ್ತರು ಮೊದಲಿನಿಂದಲೂ ಎಲ್ಲದರ ಬಗ್ಗೆ ನಿರ್ಲಿಪ್ತವಾಗಿರುವವರು. ತುತ್ತಿನಚೀಲಕ್ಕೆ ತೊಂದರೆಯಾಗುವವರೆಗೆ ಯಾವುದನ್ನೂ ಪ್ರತಿಭಟಿಸದಿರುವುದು ಅವರ ಗುಣ. ಇದಕ್ಕೆ ಚರ್ಚುಳಿಗೆ ಅನುಯಾಯಿಗಳ ಮೇಲಿರುವ ಹಿಡಿತವೇ ಕಾರಣ. ಅವರಲ್ಲೂ ಮತಾಂಧತೆ ಬೆಳೆಯುತ್ತಿದೆ’ ಎನ್ನುತ್ತಾರೆ.</p>
</div>
<p>ಆದರೆ, ಕಾನೂನು ಉಲ್ಲಂಘಿಸುವವರನ್ನು ಹದ್ದುಬಸ್ತಿನಲ್ಲಿಟ್ಟು, ಕೋಮುವಾದಿಗಳನ್ನು ಸಾಕಷ್ಟು ನಿಯಂತ್ರಣದಲ್ಲಿಡಬಹುದು ಎಂಬುದನ್ನು ಆಗಾಗ ಸರ್ಕಾರ ತನ್ನ ಪೋಲೀಸ ಅಧಿಕಾರಿಗಳ ಮುಖಾಂತರವೇ ತೋರಿಸಿಕೊಟ್ಟಿದೆ. ಬಿಜೆಪಿ ಅಧಿಕಾರದಲ್ಲಿದ್ದಾಗಲೂ, ಕೆಲವು ಅಧಿಕಾರಿಗಳು ಇಂತಹ ಶಕ್ತಿಗಳನ್ನು ಹದ್ದುಬಸ್ತಿನಲ್ಲಿಟ್ಟಿದ್ದು ದಾಖಲೆ. ಇತ್ತೀಚಿ£ ಉಚ್ಚಮಟ್ಟದ ಪೋಲೀಸ್ ಅಧಿಕಾರಿಗಳ ಬದಲಾವಣೆಯೂ ಸ್ವಲ್ಪ ಆಶಾಭಾವನೆ ಮೂಡಿಸಿದೆ. ಆದರೆ ಮತಾಂಧತೆಯು ಒಂದು ಕಾನೂನು ಸುವ್ಯವಸ್ಥೆಯ ವಿಷಯವಲ್ಲ. ಆದರ ಜಾಲ, ಸಮಾಜವನ್ನು ವಿವಿಧ ಆಯಾಮಗಳಲ್ಲಿ ಸುತ್ತುವರಿದಿದೆ. ಹಾಗಾಗಿ, ಕಾನೂನು ಕ್ರಮಗಳಿಂದ ಮಾತ್ರ ಅದನ್ನು ನಿಯಂತ್ರಸಬಹುದೆಂದು ತೀರ್ಮಾನಿಸಿದರೆ, ಅಪಾಯವಿದೆ.</p>
<h3>ಇಂದಿನ ವಿಪರ್ಯಾಸ</h3>
<p>ದ್ವೇಷ ಬಿತ್ತಬೇಕೆನ್ನುವವರು ಪ್ರೀತಿ ಯಿಂದ ಜನರಿಗೆ ಹತ್ತಿರವಾಗಿ ಅವರನ್ನು ಬದಲಾಯಿಸುತ್ತಿದ್ದಾರೆ. ಆದರೆ ಪ್ರೀತಿ ಬಿತ್ತಬೇಕೆನ್ನುವವರು ಹೀಗೆ ಮಾಡಲು ವಿಫಲರಾಗುತ್ತಿರುವುದು ಇಂದಿನ ವಿಪರ್ಯಾ ಸಗಳಲ್ಲೊಂದು. ಮಂಗಳೂರಿಗೆ ಬಂದೊದಗಿರುವ ಸ್ಥಿತಿಯನ್ನು ಸರಿಪಡಿಸಬೇಕೆಂಬ ಯತ್ನದಲ್ಲಿ ಅನೇಕರು ತೊಡಗಿದ್ದಾರೆ. ಅಭಿಮತ ಮಂಗಳೂರು ಸಂಘಟನೆ ಪ್ರತಿವರ್ಷ ‘ಜನನುಡಿ’ ಎಂಬ ಎರಡು ದಿನಗಳ ಸಮಾವೇಶ ನಡೆಸಿ, ನಾಡಿನ ಅನೇಕ ಕಡೆಯಿಂದ ಚಿಂತಕರನ್ನು ಕರೆಸಿ, ಈ ವಿಷಯದ ಮೇಲೆ ಬೆಳಕು ಚೆಲ್ಲಲು ಯತ್ನಿಸಿದೆ. ಬಹುತೇಕ ಎಡಪಂಥೀಯ ಒಲ ವಿರು ವವರು ಸೇರಿ, ಬಲಪಂಥೀಯರ ಮೇಲೆ ಮಾತಿನ ಬ್ರಹ್ಮಾಸ್ತ್ರ ಬೀಸುವ ಯತ್ನ ಎಷ್ಟರ ಮಟ್ಟಿಗೆ ಫಲ ನೀಡುತ್ತದೆ ನೋಡಬೇಕಿದೆ. ಸಮಸ್ಯೆಯ ಆಳ ನೋಡಿದರೆ, ಒಂದು ಸುಸ್ಥಿರ ಕಾರ್ಯಾಚರಣೆ ಹೊಂದಿರುವ ಶಕ್ತಿಯೊಂದು ಅಸ್ತಿತ್ವಕ್ಕೆ ಇನ್ನೂ ಬರಬೇಕಿದೆ.</p>
<div class="inlay float-md-left maxw-300">
<p>ಆದರೆ ಮತದಾರರೆಲ್ಲ ಧರ್ಮಾಧಾರಿತವಾಗಿಯೇ ಮತ ಹಾಕುತ್ತಾರೆಯೇ ಎಂಬ ಪ್ರಶ್ನೆಗೆ, ದಕ್ಷಿಣ ಕನ್ನಡ ಜಿಲ್ಲೆ ತದ್ವಿರುದ್ಧ ಉತ್ತರ ಕೊಟ್ಟಿದೆ. 2014ರಲ್ಲಿ ಬಿಜೆಪಿಯ ನಳಿನ್‍ಕುಮಾರ ಕಟೀಲರನ್ನು ಆರಿಸಿದ ಜನರೇ ತದನಂತರ ವಿಧಾನಸಭಾ ಚುನಾವಣೆಯಲ್ಲಿ ಎಂಟರಲ್ಲಿ ಏಳು ಕ್ಷೇತ್ರಗಳಲ್ಲಿ ಬಿಜೆಪಿ ಹುರಿಯಾಳುಗಳನ್ನು ಸೋಲಿಸಿದರು. ಇದನ್ನುಅರ್ಥೈಸಿಕೊಳ್ಳುವುದು ಹೇಗೆ?</p>
</div>
<p>ಇಂದು ಯಾವ ಮತವೂ ಆಪತ್ತಿನಲ್ಲಿಲ್ಲವೆಂದು ಆಯಾ ಮತದವರಿಗೆ ಮನವರಿಕೆ ಮಾಡಿಕೊಡಬೇಕಿರುವುದು ಮತೀಯ ವಾದವನ್ನು ಸೋಲಿಸುವ ನಿಟ್ಟಿನಲ್ಲಿ ಮೊದಲ ಹೆಜ್ಜೆ. ಸರ್ಕಾರಿಯಾ ವರದಿಯ ಅಂಕಿಸಂಖ್ಯೆಗಳನ್ನು ಪದೇಪದೇ ನೆನಪಿಸುವುದರಿಂದ ಮಾತ್ರ ಈ ಕೆಲಸ ಮಾಡಲು ಸಾಧ್ಯವಿಲ್ಲ (ಕೆಲವು ವರ್ಷಗಳ ನಂತರ ಮುಸ್ಲೀಂ ಜನಸಂಖ್ಯಾ ವೃದ್ಧಿದರ ಕುಂಠಿತಗೊಳ್ಳಲಿದೆ ಎಂದೂ, ಭಾರತದಲ್ಲಿ ಮುಂದೊಂದು ದಿನ ಮುಸ್ಲೀಂ ಜನಸಂಖ್ಯೆ ಹಿಂದೂಗಳಿಗಿಂತ ಹೆಚ್ಚಿಗೆಯಾಗಲಿದೆ ಎಂಬುದು ಮಿಥ್ಯಾವಾದ ಎಂಬುದನ್ನು ಸರ್ಕಾರಿಯಾ ವರದಿ ತೆರೆದಿಟ್ಟಿದೆ).</p>
<p>ಸಾಮರಸ್ಯದ ಕೆಲಸವನ್ನು ಮಾಡಲು ಯತ್ನಿಸುವವರು, ಧರ್ಮದ ಬದ್ಧ ಅನುಯಾಯಿಗಳಾಗಿ ಗುರುತಿಸಿಕೊಳ್ಳದವರೇ ಆಗಿರುವುದರಿಂದ, ಅದು ತಲುಪಬೇಕಾದ ಜನರನ್ನು ತಲುಪದೇ ಹೋಗುತ್ತಿದೆಯೇ? ಗಾಂಧಿ, ಬಸವರಂತೆ, ಧರ್ಮದ ಬದ್ಧ ಅನುಯಾಯಿಗಳಾಗಿ, ಒಳಗಿನಿಂದಲೇ ಅವುಗಳನ್ನು ಸರಿಪಡಿಸುವ ಅವಶ್ಯಕತೆಯಿದೆಯೇ? ಅಥವಾ ಧರ್ಮವನ್ನು, ಅದರ ಮೌಢ್ಯಗಳನ್ನು ಹಳಿಯುತ್ತ, ಸ್ವಾಮಿಜಿ ಗಳನ್ನು ಹಿಗ್ಗಾಮುಗ್ಗಾ ಹಳಿಯುವವರಿಂದ, ಧರ್ಮಾಂಧತೆಯ  ಸೋಂಕೇರಿ ಸಿಕೊಂಡ ವರನ್ನು ಬದಲಿಸಲು ಸಾಧ್ಯವೇ? ಎಲೆಮರೆಯ ಕಾಯಿಗಳಂತಿರುವ ಲಕ್ಷಾಂತರ ಕಾರ್ಯಕರ್ತರ ದಂಡು, ಜೀವಮಾನವನ್ನೆಲ್ಲ ಧರ್ಮದ ಕೈಂಕರ್ಯಕ್ಕೆ ಮುಡಿಪಿಟ್ಟ ವಿವಿಧ ಸ್ತರದ ವಯೋಮಾನದ ಪಡೆ, ಜನರನ್ನು ವ್ಯವಸ್ಥಿತವಾಗಿ ದುಡಿಸಿಕೊಳ್ಳುತ್ತ ಕ್ರಮೇಣ ದ್ವೇಷಬೀಜ ಬಿತ್ತುವ ಬಹುದೊಡ್ಡ ಜಾಲ ಇಂದು ಇಸ್ಲಾಂ ಮತ್ತು ಹಿಂದೂ ಧರ್ಮದಲ್ಲಿ ಕ್ರಿಯಾಶೀಲವಾಗಿದೆ. ಹೀಗಿರುವಾಗ ಧರ್ಮಲಂಡರಿಂದ (ಧರ್ಮ ವನ್ನು ಸದಾ ಹಳಿಯುವವರು), ಧರ್ಮದ ಅನುಯಾಯಿಗಳಿಗೆ ಹೊರಗಿನವರೆಂಬಂತೆ ಕಂಡುಬರುವ ಪುಟ್ಟ ಗುಂಪಿನಿಂದ ಪರಿಣಾಮಕಾರಿ ಹೋರಾಟ, ಫಲಿತಾಂಶ ಸಾಧ್ಯವೇ? ಅಥವಾ ಈ ಕೆಲಸಕ್ಕೆ ಅನ್ಯಮಾರ್ಗ ಶೋಧಿಸಬೇಕೆ? ಇದು ಸ್ವಸ್ಥ ಮನಸ್ಸುಗಳು ಉತ್ತರ ಕಂಡುಕೊಳ್ಳಲೇಬೇಕಾದ ಪ್ರಶ್ನೆ.</p>
<p>ವಿವಿಧ ಮತಗಳ ಮಧ್ಯೆ ಸೌಹಾರ್ದ ಏರ್ಪಡಿಸಲೆಂದೇ ಹುಟ್ಟಿದ ವೇದಿಕೆಗಳು, ಎಲ್ಲ ಬಗೆಯ ಕೋಮುವಾದಿಗಳಿಂದ ಸಮಾನ ಅಂತರ ಕಾಯ್ದುಕೊಳ್ಳುವಲ್ಲಿ ವಿಫಲ ವಾಗಿರುವುದು ಇನ್ನೊಂದು ವಿಪರ್ಯಾಸ. ಆದರೂ, ಅವುಗಳ ಆಶಯಗಳ ಬಗ್ಗೆ ಸಂದೇಹವಿಲ್ಲ. ಆದರೆ, ಕರಾವಳಿಯಲ್ಲಿ ಅವು ಎದುರಿಸುತ್ತಿರುವ ಸವಾಲು ಬಹು ದೊಡ್ಡದಿದೆ.</p>
<h3>ಮುಂದೇನು?</h3>
<p>ಈ ಮೊದಲೇ ಹೇಳಿದಂತೆ, ತಮ್ಮ ಮನೆಗೆ ‘ಕ್ರಿಶ್ಚನ್ ಕಲರೇ ಆಗಬೇಕು’ ಎಂದು ಪಟ್ಟು ಹಿಡಿಯುವ ಹಿಂದೂಗಳನ್ನು ಮಂಗಳೂರು ಹೊಂದಿರುವುದೂ ಅಷ್ಟೇ ನಿಜ. ಅಂತಹವರ ಸಂಖ್ಯೆ ಕಡಿಮೆಯಾಗುತ್ತಿರುವುದೂ ಕಣ್ಣೆದು ರಿಗಿದೆ. ಕರಾವಳಿಯ ಹಿತಚಿಂತಕರಾದ ರಾಜಾರಾಮ ತೋಳ್ಪಾಡಿ ಮತ್ತು ನಿತ್ಯಾನಂದ ಬಿ. ಶೆಟ್ಟಿ ಅವರು, ‘ಕರಾವಳಿ ಕರ್ನಾಟಕದ ನಾಗರಿಕ ಸಮಾಜ ಕೋಮುವಾದಿಯಾಗಿ ಪರಿವರ್ತಿತವಾಗಿದೆ’ ಎಂದು ಅತೀವ ಕಳವಳದಿಂದ ಗುರುತಿಸಿ, ‘ಸೆಕ್ಯುಲರ್ ಚಿಂತನೆಯ ಎದುರಾಳಿಗಳು ಎಂದು ನಾವು ಪರಿಭಾವಿಸುವ ಜನರ, ಪಕ್ಷಗಳ ವಿರುದ್ಧ ಭವಾವೇಶದಿಂದ ಕೂಗಾಡುವ ಬದಲು, ಒಂದು ಮನೋಧರ್ಮವಾಗಿ ನಮ್ಮನ್ನು ವ್ಯಾಪಿಸಿಕೊಂಡಿರುವ ಕೋಮುವಾದದ ಸಹ-ಸ್ರಾವತಾರಗ ಳ ಕುರಿತು ಒಂದು ವಿಶ್ಲೇಷಣಾತ್ಮಕ ದೃಷ್ಟಿಕೋನವನ್ನು ಬೆಳೆಸಿಕೊಳ್ಳುವುದು ನಮ್ಮೆಲ್ಲರ ಅತ್ಯಂತ ಮುಖ್ಯವಾದ ಗುರಿಯಾಗಬೇಕು,’ ಎಂದಿದ್ದಾರೆ. ಒಡಕುಗಳನ್ನು ನಿಷ್ಠರುತೆಯಿಂದ ಗುರುತಿಸಿ, ಅವುಗಳನ್ನು ಮತ್ತು ಅವು ಸೃಸ್ಟಿಸಿದ ಸಾಂಸ್ಕೃತಿಕ ವೈಷಮ್ಯವನ್ನು ಹೊಡೆದೋಡಿಸುವ ಅಸಲು ಕಸುಬುಗಳ ಕುರಿತು ಚಿಂತಿಸಲು ಪ್ರೇರಿಪಿಸಿದ್ದಾರೆ. ಸಮುದಾಯಗಳ ನಡುವೆ ಇರಲೇಬೇಕಾದ ಆರ್ಥಿಕ, ಸಾಮಾಜಿಕ ಮತ್ತು ಸಾಂಸ್ಕೃತಿಕ ಪರಾವಲಂಬನೆಯ ಅನಿವಾರ್ಯತೆಯನ್ನು ನಿರಂತರವಾಗಿ ಬಿಂಬಿಸಬೇಕು ಎಂದಿದ್ದಾರೆ. ಈ ನಿಟ್ಟಿನಲ್ಲಿ ಕರಾವಳಿ ಸಾಗೀತೇ?</p>
<p>ತಮ್ಮ ಸಂವಿಧಾನದತ್ತ ಸ್ವಾತಂತ್ರ್ಯ, ಹಕ್ಕುಗಳನ್ನು ಚಲಾಯಿಸಲು ಯತ್ನಿಸುತ್ತಿರು ವ ಅಮಾಯಕರ ಮೇಲೆ ಹಲ್ಲೆ ಮಾಡುವ ಮತಾಂಧರು ಕಾನೂನನ್ನು ಕೈಗೆತ್ತಿಕೊ ಳ್ಳುತ್ತಿರುವದನ್ನು ಮತ್ತು ಅವರು ಕಾನೂನಿನ ಭಯವಿಲ್ಲದೆ, ಕೊಲೆ ಮಾಡುವ ಮಟ್ಟಿಗೆ ಹೋಗುತ್ತಿರುವ ಈ ಸಂದರ್ಭದಲ್ಲಿ ಲೇಖಕಿ ತಸ್ಲೀಮಾ ನಸ್ರೀನ್ ಕಳೆದ ವರ್ಷ ಹೇಳಿದ ಮಾತು ಕೂಡ ನಮ್ಮನ್ನು ಪ್ರೇರೇಪಿಸಬೇಕಿದೆ. ತಮ್ಮನ್ನು ಖುಷಿಯಾಗಿಡಲು ಬಯಸುವ ರಾಜಕೀಯದಿಂದ ಪ್ರೇರಿತರಾದ ಕಿರುದೃಷ್ಟಿಯ ದುರಭಿಮಾನಿಗಳು ಸಮಾಜ ಕಗ್ಗತ್ತಲಿನಲ್ಲಿ ಮತ್ತು ಗೊಂದಲದಲ್ಲಿ ಮುಳುಗುವಂತೆ ಮಾಡುವ ಯತ್ನದಲ್ಲಿರುತ್ತಾರೆ. ಆದರೆ ಕೆಲವೇ ಕೆಲವರು ಸಮಾಜದ ಏಳ್ಗೆಗೆ ಯತ್ನಿಸಿ ಸೌಹಾರ್ದ ನೆಲೆಗೊಳ್ಳಲು ಕಾರಣರಾಗುತ್ತಾರೆ. ಸಮಾಜವನ್ನು ಒಡೆಯುವವರು ಹೆಚ್ಚು. ಕಟ್ಟುವವರು, ಬದಲಾವಣೆ ತರುವ ವರು ಕಡಿಮೆ. ಇದು ಸದಾ ಅಸಮ ಹೋರಾಟ ವೆಂಬುದುನ್ನು ಅವರು ನೆನಪಿಸಿದ್ದಾರೆ.</p>
</div>
		<?php require_once(PHY_FLAT_URL . 'article-lists/others.php'); ?>
	</div>
</div>

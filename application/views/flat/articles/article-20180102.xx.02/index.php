<div class="container-fluid">
	<div class="row align-items-top justify-content-center kannada">
		<div class="col-md-8 article">
			<p class="date english">2<sup>nd</sup> January 2018</p>
			<h1 class="title">ಗುಜರಾತ್ ಚುನಾವಣಾ ಪಾಠಗಳು</h1>
			<h2 class="author">- ಚಾಣಕ್ಯ</h2>
			<p class="description">ಗುಜರಾತ್ ಚುನಾವಣೆಯು ಕಾಂಗ್ರೆಸ್ ಪಕ್ಷಕ್ಕೆ ಹೊಸ ಚೈತನ್ಯ ನೀಡಿರುವಂತೆ ಕಂಡುಬಂದರೂ ಅದಕ್ಕಿನ್ನೂ ಗಂಭೀರ ಆತ್ಮವಿಮರ್ಶೆ ಮಾಡಿಕೊಳ್ಳಬೇಕಾದ ಅವಶ್ಯಕತೆಯಿದೆ.</p>
			<figure class="float-md-right maxw-600"><img class="img-fluid" src="<?=PUBLIC_URL?>images/201801/0009a.jpg" /></figure>
			<p>ಡಿಸೆಂಬರ್ 18ರಂದು ನಡೆದ ಮತಗಣನೆಯಲ್ಲಿ ಎಲ್ಲರ ನಿರೀಕ್ಷೆಯಂತೆ ಭಾರತೀಯ ಜನತಾ ಪಕ್ಷ ಗುಜರಾತ್ ಮತ್ತು ಹಿಮಾಚಲ ಪ್ರದೇಶಗಳ ರಾಜ್ಯ ವಿಧಾನಸಭಾ ಚುನಾವಣೆಗಳಲ್ಲಿ ಜಯಗಳಿಸಿದೆ. ಗುಜರಾತಿನ 182 ಕ್ಷೇತ್ರಗಳ ಪೈಕಿ ಬಿಜೆಪಿಗೆ ಶೇ 49.1 ಮತಗಳು ದೊರೆತಿದೆ ಮತ್ತು 99 ಕ್ಷೇತ್ರಗಳಲ್ಲಿ ವಿಜಯ ಲಭಿಸಿದೆ. ಕಾಂಗ್ರೆಸ್ ಪಕ್ಷ ಶೇ 41.4 ಮತಗಳನ್ನು ಪಡೆದು, 80 ಕ್ಷೇತ್ರಗಳನ್ನು ಗೆದ್ದಿದೆ. ಬಿಜೆಪಿಗೆ ಬಹುಮತ ಗಳಿಸಿದ ಸಮಾಧಾನವಿದ್ದರೆ, ಕಾಂಗ್ರೆಸ್ ಪಕ್ಷಕ್ಕೆ ಮುಂದಿನ ದಿನಗಳಲ್ಲಿ ಭರವಸೆ ಮೂಡಿಸಬಹುದಾದ ರೀತಿಯ ಸಮಾಧಾನಕರ ಫಲಿತಾಂಶ ಹೊರಬಿದ್ದಿದೆ.</p>
			<p>ಅತ್ತ ಹಿಮಾಚಲದ 68 ಕ್ಷೇತ್ರಗಳಲ್ಲಿ ಬಿಜೆಪಿಯು 44ರಲ್ಲಿ ಮತ್ತು ಆಡಳಿತಾರೂಢ ಕಾಂಗ್ರೆಸ್ ಪಕ್ಷವು ಕೇವಲ 20 ಕ್ಷೇತ್ರಗಳಲ್ಲಿ ಗೆದ್ದಿದೆ. ಚಲಾವಣೆಯಾದ ಮತಗಳ ಪೈಕಿ ಬಿಜೆಪಿಗೆ ಶೇ 49.5 ಪಾಲು ಮತಗಳು ಲಭಿಸಿದರೆ, ಕಾಂಗ್ರೆಸ್ ಪಕ್ಷಕ್ಕೆ ಶೇ 42.30 ಮಾತ್ರ ದೊರಕಿದೆ. ಹಿಮಾಚಲದ ಅಚ್ಚರಿಯ ಸಂಗತಿಯೆಂದರೆ ಬಿಜೆಪಿಯ ಮುಖ್ಯಮಂತ್ರಿ ಅಭ್ಯರ್ಥಿಯೆಂದೇ ಬಿಂಬಿತರಾಗಿದ್ದ ಹಿರಿಯ ನಾಯಕ ಮತ್ತು ಮಾಜಿ ಮುಖ್ಯಮಂತ್ರಿ ಪ್ರೇಮ್ಕುಮಾರ್ ಧುಮಾಲ್ ಅವರ ಸೋಲು. ಗುಜರಾತ್ ಚುನಾವಣೆಯು ಹಲವಾರು ಕಾರಣಗಳಿಂದ ಕುತೂಹಲ ಮೂಡಿಸಿತ್ತು. ಪ್ರಧಾನಿ ನರೇಂದ್ರಮೋದಿಯವರು ಗುಜರಾತಿನವರು. 13 ವರ್ಷಗಳ ಕಾಲ ರಾಜ್ಯದ ಮುಖ್ಯಮಂತ್ರಿಯಾಗಿದ್ದವರು ಮತ್ತು ಗುಜರಾತ್ ಅಭಿವೃದ್ಧಿ ಮಾದರಿಯ ಬಗ್ಗೆ ಮತ್ತೆ ಮತ್ತೆ ಮಾತನಾಡಿದವರು. ಅವರು ಪ್ರಧಾನಿಯಾದ ಮೇಲೆ ಮತ್ತು ಅವರ ಆಪ್ತರೂ ಹಾಗೂ ಗುಜರಾತಿನವರೇ ಆದ ಅಮಿತ್ ಶಾ ಪಕ್ಷದ ಅಧ್ಯಕ್ಷರಾದ ಮೇಲೆ ರಾಜ್ಯ ವಿಧಾನಸಭೆಗೆ ನಡೆದ ಮೊದಲ ಚುನಾವಣೆಯಿದು. ಅಲ್ಲದೆ ಬಿಜೆಪಿ ಗುಜರಾತಿನಲ್ಲಿ ಕಳೆದ 22 ವರ್ಷಗಳಿಂದ ಅಧಿಕಾರದಲ್ಲಿತ್ತು. ಹಾಗಾಗಿ ಈ ಚುನಾವಣೆಯಲ್ಲಿ ಗೆಲ್ಲುವುದು ಮೋದಿ ಮತ್ತು ಶಾ ಇಬ್ಬರಿಗೂ ಪ್ರತಿಷ್ಠೆಯ ವಿಷಯವಾಗಿತ್ತು.</p>
			<div class="inlay">
				<figure class="float-md-left maxw-300"><img class="img-fluid" src="<?=PUBLIC_URL?>images/201801/0010a.jpg" /></figure>
				<p>ಗುಜರಾತ್ ಮತ್ತು ಹಿಮಾಚಲ್ ಪ್ರದೇಶದಲ್ಲಿನ ಚುನಾವಣೆಗಳು ಬಿಜೆಪಿಯ ರಾಜಕೀಯ ನಿಯಂತ್ರಣವನ್ನು ಮತ್ತಷ್ಟು ದೃಢಗೊಳಿಸುವುದನ್ನು ಮುಂದುವರೆಸಿವೆ. ತನ್ನ ಜೊತೆಗಿನ ಮತದಾರನ ವೈಯಕ್ತಿಕ ಗುರುತಿಸಿಕೊಳ್ಳುವಿಕೆ ಇನ್ನೂ ಗಟ್ಟಿಯಾಗಿ ಉಳಿದಿದೆ ಎಂಬ ಅಂಶದಿಂದ ನರೇಂದ್ರ ಮೋದಿಯವರಿಗೂ ನೆಮ್ಮದಿ ಯಾಗಿರುತ್ತದೆ. ಎಲ್ಲ ತರ್ಕಬದ್ಧ ವಿಶ್ಲೇಷಣೆ, ನೈತಿಕ ವಿಮರ್ಶೆ ಮತ್ತು ಸಾಮಾಜಿಕ ಅಸಮಾಧಾನಗಳನ್ನು ಪಕ್ಕಕ್ಕೆ ತಳ್ಳಿಹಾಕುತ್ತ, ಒಂದು ಚುನಾವಣೆಯ ನಂತರ ಮತ್ತೊಂದರಲ್ಲಿ ಅವರು ವಿಜಯಶಾಲಿಯಾಗಿ ಹೊರಹೊಮ್ಮುತ್ತಿದ್ದಾರೆ ಎನ್ನುವುದನ್ನು ಗುರುತಿಸದಿರುವುದು ಅಸಮಂಜಸವಾಗುತ್ತದೆ. ಮತದಾರರೊಡನೆ ಮೋದಿ ಇನ್ನೂ ಸಾಣೆಯಿಲ್ಲದ ವಿಶ್ವಾಸಾರ್ಹತೆಯನ್ನು ಪಡೆದಿದ್ದಾರೆ....</p>
				<p>ಈ ಪ್ರಮಾಣದಲ್ಲಿ ಗುಜರಾತಿನಲ್ಲಿ ಬಿಜೆಪಿಯ ಜೊತೆಗೆ ಮತದಾರ ಗುರುತಿಸಿಕೊಂಡಿರುವುದು ಗುಜರಾತಿಗೆ ಮಾತ್ರ ಸೀಮಿತವಾಗಿರುವುದೊ ಅಥವಾ ಇತರೆ ರಾಜ್ಯಗಳಲ್ಲಿಯೂ ಇದನ್ನು ಪುನರಾವರ್ತಿಸಬಹುದೆ ಎನ್ನುವುದು ಈಗಿರುವ ಪ್ರಶ್ನೆ.......</p>
				<p>ಇಂದು ಭಾರತೀಯ ಪ್ರಜಾಪ್ರಭುತ್ವ ಅಪಾಯಕಾರಿ ಘಟ್ಟವೊಂದರಲ್ಲಿದೆ ಎನ್ನುವುದನ್ನು ನಿರಾಕರಿಸಲಾಗುವುದಿಲ್ಲ. ಪ್ರಜಾಪ್ರಭುತ್ವವು ಸ್ವಭಾವತಃ ಹೆಚ್ಚು ಸುಭದ್ರವಾಗುವುದು ಸರಿಯಾದ ರೀತಿಯ ಅಧಿಕಾರ ವಿಂಗಡಣೆಯಾಗಿದ್ದು, ಪರಿಣಾಮಕಾರಿ ವಿರೋಧಪಕ್ಷವೊಂದ್ದಾಗ. ಅಂತಹ ಒಂದು ಪರಿಣಾಮಕಾರಿ ವಿರೋಧಪಕ್ಷ ಮೂಡಬಹುದು ಎನ್ನುವ ಆಶಾವಾದವನ್ನು ಹುಟ್ಟುಹಾಕುವ ಕೆಲಸವನ್ನು ಗುಜರಾತ್ ಚುನಾವಣೆ ಮಾಡಿದೆಯೇ? ಇಲ್ಲದಿದ್ದರೆ ಒಂದು ಅಪಾಯವಿದೆ. ಸರ್ಕಾರವಿರೋಧಿ ರಾಜಕೀಯವು ಪಕ್ಷ ರಾಜಕಾರಣದ ಮೂಲಕ ದನಿಪಡೆಯುವುದರ ಬದಲಿಗೆ ಸಾಮಾಜಿಕ ಕಾಯಿಲೆ (ಪಥಾಲಿಜಿ)ಗಳ ಮೂಲಕ ವ್ಯಕ್ತವಾಗುತ್ತವೆ.</p>
				<p class="text-right">- ಪ್ರತಾಪ್ ಭಾನು ಮೆಹ್ತಾ<br />(ಇಂಡಿಯನ್ ಎ‍ಕ್ಸ್‌ಪ್ರೆಸ್‍ನಲ್ಲಿ)</p>
			</div>
			<p>ರಾಷ್ಟ್ರ ರಾಜಕಾರಣದಲ್ಲಿ ಮತ್ತೆ ತನ್ನ ನೆಲೆಯನ್ನು ಕಂಡುಕೊಳ್ಳಬೇಕಿರುವ ಕಾಂಗ್ರೆಸ್ಗೆ ಈ ಚುನಾವಣೆಯು ಒಂದು ಗಂಭೀರ ಪರೀಕ್ಷೆಯಾಗಿತ್ತು. ಚುನಾವಣೆಯ ನಡುವೆಯೇ ಪಕ್ಷದ ಅಧ್ಯಕ್ಷರಾಗಿ ರಾಹುಲ್ ಗಾಂಧಿ ಆಯ್ಕೆಯಾದರು. ಇನ್ನೂ ಮುಖ್ಯವಾಗಿ ಗುಜರಾತ್ ಚುನಾವಣೆಯಲ್ಲಿ ಪಕ್ಷದ ಮುಖ್ಯ ಪ್ರಚಾರಕರಾಗಿ ರಾಹುಲ್ ತಮ್ಮನ್ನು ತೊಡಗಿಸಿಕೊಂಡರು ಮತ್ತು ಮೋದಿಯವರ ಗುಜರಾತ್ ಮಾದರಿಯ ಬಗ್ಗೆ ಪರಿಣಾಮಕಾರಿಯಾಗಿ ಪ್ರಚಾರ ಮಾಡಿದರು. ಇದಕ್ಕೆ ಪೂರಕವಾಗಿ ಗುಜರಾತಿನಲ್ಲಿ ಬಿಜೆಪಿಯ ಆರ್ಥಿಕ ನೀತಿಗಳ ಬಗ್ಗೆ, ಅದರಲ್ಲೂ ಅಭಿವೃದ್ಧಿಯ ಲಾಭ ಗ್ರಾಮೀಣ ಪ್ರದೇಶಗಳಲ್ಲಿ ಆಗದಿರುವ ಬಗ್ಗೆ, ಸಾಕಷ್ಟು ಅಸಮಾಧಾನವಿತ್ತು. ಅದಲ್ಲದೆ ಜಿ.ಎಸ್.ಟಿ, ನೋಟು ಅಮಾನ್ಯೀಕರಣ ಮತ್ತಿತರ ಮೋದಿ ಸರ್ಕಾರದ ಕ್ರಮಗಳು ಗುಜರಾತಿನ ಕೈಗಾರಿಕಾ ಕ್ಷೇತ್ರದ ಮೇಲೆ ಸಾಕಷ್ಟು ಪರಿಣಾಮ ಬೀರಿತ್ತು. ಸೂರತ್ನಂತಹ ವ್ಯವಹಾರ ಕೇಂದ್ರತ ಪಟ್ಟಣಗಳಲ್ಲಿ ಆರ್ಥಿಕ ಚಟುವಟಿಕೆಗಳು ಕುಸಿದಿದ್ದವು. ಈ ಹಿನ್ನೆಲೆಯಲ್ಲಿ ನಿರ್ದಿಷ್ಟವಾಗಿ ಗುಜರಾತ್ ಚುನಾವಣೆಯ ಫಲಿತಾಂಶಗಳು 2018ರ ರಾಷ್ಟ್ರ ರಾಜಕಾರಣ ತೆಗೆದುಕೊಳ್ಳಬಹುದಾದ ತಿರುವುಗಳ ಮುನ್ಸೂಚನೆ ನೀಡುತ್ತದೆ ಎನ್ನುವ ನಿರೀಕ್ಷೆಯೂ ಇತ್ತು.</p>
			<p>ಮೋದಿಯವರ ಗುಜರಾತ್ ಮಾದರಿಯು ಅಭಿವೃದ್ಧಿಯು ಮೂಲಭೂತ ಸೌಕರ್ಯಗಳು ಮತ್ತು ದೊಡ್ಡ ಬಂಡವಾಳದ ಯೋಜನೆಗಳ ಸುತ್ತಲೇ ಮುಖ್ಯವಾಗಿ ರೂಪುಗೊಂಡಿರುವುದು. ಇದರಿಂದ ಹೆಚ್ಚಿನ ಉದ್ಯೋಗ ಸೃಷ್ಟಿಯಾಗುತ್ತಿಲ್ಲ. ಮಿಗಿಲಾಗಿ ಹೆಚ್ಚಿನ ಉದ್ಯೋಗಗಳು ದೊರಕುವ ಅಸಂಘಟಿತ ವಲಯದ ಉದ್ಯಮಗಳಿಗೆ, ಸ್ವತಂತ್ರವಾದ ಸಣ್ಣ ಮತ್ತು ಮಧ್ಯಮ ಗಾತ್ರದ ಉದ್ಯಮಗಳಿಗೆ ಹಾಗೂ ಕೃಷಿ ಕ್ಷೇತ್ರಕ್ಕೆ ಸಿಗುವ ಗುಜರಾತ್ ಮಾದರಿಯಲ್ಲಿ ಆದ್ಯತೆ ಕಡಿಮೆ. ಗುಜರಾತಿನ ಗ್ರಾಮೀಣಭಾಗಗಳಲ್ಲಿ ಕಂಡುಬಂದ ಅಶಾಂತಿ ಮತ್ತು ಪಟೇಲ್ ಆಂದೋಲನದಿಂದ ಬಿಜೆಪಿಗೆ ಯಾವ ಬದಲಾವಣೆಗಳ ಅಗತ್ಯವಿದೆ ಎನ್ನುವ ಪುರಾವೆ ದೊರಕಿದೆ. ಅದಕ್ಕಿಂತಲೂ ಮುಖ್ಯವಾಗಿ, ಗುಜರಾತಿನಲ್ಲಿ ಕಲ್ಯಾಣ ಕಾರ್ಯಕ್ರಮಗಳು, ಅದರಲ್ಲೂ ಶಿಕ್ಷಣ ಮತ್ತು ಆರೋಗ್ಯ ಕ್ಷೇತ್ರಗಳಲ್ಲಿ, ಕಳೆದ ದಶಕದಲ್ಲಿ ಆದ್ಯತೆಯಾಗಿರಲಿಲ್ಲ. ಈ ಸಮಸ್ಯೆಗೆ ಮೋದಿಯವರು ಪರಿಹಾರ ಕಂಡುಕೊಳ್ಳದಿದ್ದರೆ ರಾಷ್ಟ್ರ ರಾಜಕಾರಣದಲ್ಲಿ ಗಂಭೀರ ಸಮಸ್ಯೆಗಳನ್ನು ಎದುರಿಸಬೇಕಾಗುತ್ತದೆ.</p>
			<p>ಗುಜರಾತ್ ಚುನಾವಣೆಯು ಕಾಂಗ್ರೆಸ್ ಪಕ್ಷಕ್ಕೆ ಹೊಸ ಚೈತನ್ಯ ನೀಡಿರುವಂತೆ ಕಂಡುಬಂದರೂ ಅದಕ್ಕಿನ್ನೂ ಗಂಭೀರ ಆತ್ಮವಿಮರ್ಶೆ ಮಾಡಿಕೊಳ್ಳಬೇಕಾದ ಅವಶ್ಯಕತೆಯಿದೆ. ರಾಹುಲ್ ಗಾಂಧಿಯವರ ಚುನಾವಣಾ ಪ್ರಚಾರ ತೀವ್ರತೆಯನ್ನು ಹೊಂದಿತ್ತು. ಕಾಂಗ್ರೆಸ್ ಪಕ್ಷವು ಗುಜರಾತಿನ ಅಶಾಂತಿಯ ಸಂಕೇತವಾಗಿದ್ದ ನಾಯಕರೊಡನೆ ಹೊಂದಾಣಿಕೆ ಮಾಡಿಕೊಳ್ಳುವುದರಲ್ಲಿ ಯಶಸ್ಸನ್ನು ಕಂಡಿತು. ಆದರೆ ಅದಕ್ಕಿರುವ ಸಮಸ್ಯೆಯಿದು. ಹಾರ್ದಿಕ್ ಪಟೇಲ್, ಜಿಗ್ನೇಶ್ ಮೂವಾನಿ ಮತ್ತು ಅಲ್ಪೇಶ್ ಟಾಕೊರ್ರಂತಹ ಯುವನಾಯಕರಿಗೆ ಕಾಂಗ್ರೆಸ್ ಇನ್ನೂ ಸ್ವಾಭಾವಿಕವಾದ ಆಯ್ಕೆಯಾಗುತ್ತಿಲ್ಲ. ಗುಜರಾತ್ ಕಾಂಗ್ರೆಸ್ನ ಅಧ್ಯಕ್ಷ ಭರತ್ಸಿನ್ಹ ಸೋಲಂಕಿ, ಮಾಜಿ ಮುಖ್ಯಮಂತ್ರಿ ಮಾಧವಸಿನ್ಹ ಸೋಲಂಕಿಯವರ ಪುತ್ರ. ದೇಶಾದ್ಯಂತ ಹೊರಹೊಮ್ಮುತ್ತಿರುವ ಯುವನಾಯಕರೊಡನೆ ಹೊಂದಾಣಿಕೆ ಮಾಡಿಕೊಂಡರೆ ಸಾಲದು, ಬದಲಿಗೆ ಕಾಂಗ್ರೆಸ್ ಅವರ ಪಾಲಿಗೆ ರಾಜಕಾರಣದ ಮೊದಲ ಆಯ್ಕೆಯಾಗಬೇಕು. ಅಲ್ಲಿಯವರೆಗೆ ಕಾಂಗ್ರೆಸ್ನ ಭವಿಷ್ಯ ಸೀಮಿತನೆಲೆಯದೇ ಆಗಿರುತ್ತದೆ.</p>
		</div>
		<?php require_once(PHY_FLAT_URL . 'article-lists/others.php'); ?>
	</div>
</div>
